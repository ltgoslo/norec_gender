Spennende fryseboksthriller
Alt stemmer i boka «Atten grader minus» - utenom et viktig element. 

Stefan Ahnhem: 
Atten grader minus. 
Oversatt av Henning Kolstad. 
637 sider. 
Aschehoug. 

Voldsom biljakt i Helsingborgs gater, en bil kjører over kaikanten. 
Når føreren obduseres, viser det seg at han har vært nedfryst i to måneder. 
Politimann Fabian Risk får en voldsom utfordring. 
For snart dukker det opp nye offer, som alle har møtt en grusom død, innesperret i frysebokser. 

Like over sundet – i Helsingør – har Dunja Hougaard blitt nødt til å ta på seg uniformen igjen, degradert til ordenspoliti. 
Når en hjemløs blir mishandlet til døde setter Dunja i gang sin egen etterforskning. 
Sporene leder snart til Helsingborg. 

Svenske Stefan Ahnhem slo ned som en bombe med "Offer uten ansikt" i 2014. 
Det er den debutboka som har solgt mest i Sverige. 
Ahnhems suksess er lett å forstå. 
Dette er thrillere som det svinger av. 

Måten Ahnhem får fortellingen til å rase av gårde – det er stor skrivekunst. 
Jeg trengte aldri å lese noe to ganger. 
Aldri leverte forfatteren en krøkket formulering, og aldri mistet jeg konsentrasjonen. 

Forfatteren kryssklipper fint mysteriene i Helsingborg og Helsingør. 
Etterhvert veves de sammen om sundet. 

Politifolkene er godt beskrevet. 
De har alle har sine særtrekk, styrker, svakheter og eksentrisiteter. 

Beskrivelsene av de som blir innstengt i frysebokser er skremmende. 
Det er virkelig klaustrofobisk og fælt. 

Så hva i all verden er det jeg klager på? 

Det eneste Ahnhem ikke lykkes med er å skape troverdige skurker. 
Han gir oss en superskurk som kunne hevdet seg mot Jokeren, Hulken og Dr. Doom: 
Han dreper uten å blunke, helt uten nøling eller anger. 
Han er verdens beste forkledningskunster. 
Han kler seg ut som sine offer, overtar identiteten deres så selv nære slektninger tar feil. 

Som det står i boken: "...hevet over naturlovene for hvordan et menneske skulle opptre. 
Kulda, effektiviteten, gjennomføringen inn i minste detalj". 
Hvis en så plusser på en gjeng med unge gutter som dreper uteliggere 

mens de flirer og ler, så kan ikke Ahnhem få mer enn middels karakter i skurke–faget. 
Men alt annet er særs bra. 

LES ANDRE KRIMANMELDELSER: 
