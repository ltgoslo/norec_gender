ROMAN:Prisvinner på norsk 

God ungdomsroman for lesere i alle aldre 

Meg Rosoff: 
Det jeg vet om deg. 
Roman. 
Oversatt av Heidi Sævareid. 
Cappelen Damm. 
202 sider 

Meg Rosoffs prisvinnende forfatterskap har gjennomgående behandlet store og vanskelige spørsmål på en måte som tar både unge og voksne lesere på alvor, og denne fint oversatte romanen er ikke noe unntak. 
Fortelleren er tolv år gamle Mila med en særegen evne til å forstå menneskene rundt seg og lese stemninger, relasjoner og emosjoner, og det er særlig hennes forhold til faren som utforskes her. 
De to reiser fra London til USA for å besøke farens venn Matthew, men like før avreisen deres forsvinner han sporløst. 
Mila er praktisk og flink til å løse gåter, og reisen blir en jakt på Matthew, og en søken etter en forklaring på forsvinningen hans. 

«Jakten på Matthew» avslører hemmeligheter som Mila må bearbeide, og far og datter reiser gjennom et fremmed landskap, både fysisk og mentalt. 
Gjennom samtaler som tar Mila på alvor, hjelper faren henne å forholde seg til det som skjer. 
På mange måter har Mila alltid vært den voksne, men nå møter hun sider ved voksenlivet hun egentlig er for ung til å forholde seg til, men som barn selvsagt tenker på og reflekterer over uansett. 
Det er store og eksistensielle spørsmål som tas opp, og leseren minnes på at livet er rotete og leves uten håndbok. 
Variasjonen i normalitet er fint fremstilt, både hva angår familieforhold, kjærlighet og vennskap, og romanen reflekterer rundt overgangen mellom barn og voksen, og hvordan språket former tanken og skaper verden. 

Romanen viser hvordan mellommenneskelige relasjoner alltid er i endring, at de er kompliserte og foranderlige, men at dette ikke er det samme som at de ødelegges. 
Dette er en nydelig fremstilling av det fine og smertefulle ved å bli voksen, av å tvinges til å se hvor komplisert og sammensatt verden er, slik at man kan og må justere seg selv og sine egne reaksjoner i takt med endret innsikt. 

Denne romanen risikerer å havne i en snever ungdomsbok-kategori og dermed forsvinne under radaren for voksne lesere. 
Det bør den ikke gjøre. 
Dette er en god bok som fortjener mange lesere og fine samtaler, uavhengig av alder. 
