Hva driver dyra med?
Ikke så god som den forrige, om trærnes hemmelige liv. 

”Dyrenes indre liv” er en slags oppfølger til fjorårets ”Trærnes hemmelige liv”, men makter på mange måter ikke å følge opp suksessen. 
Mens det gikk en rød tråd i Trærnes hemmelige liv”, føles kapitlene i ”Dyrenes indre liv” mer tilfeldige. 
Kanskje kunne man si at dette har noe å gjøre med at trær er trær for folk flest, mens dyr ikke bare er dyr. 

Dyr er rådyr, hunder, griser, hester og kråker. 
Likevel tror jeg ikke det er der det ligger, for i tillegg til at kapitlene henger løst, virker det også som om Wohlleben kan mindre om dyrene enn om trærne. 
Mange av betraktningene i ”Dyrenes indre liv” blir litt vel anekdotiske. 
Jeg skulle ønske det ble henvist til mer forskning når Wohlleben beskriver noe han selv har opplevd, og på den måten satt anekdotene i en større sammenheng. 

I et kapittel om meddelelse fra dyr til menneske, ble det referert til en studie på lyder hos hest. 
Da undertegnede har en forkjærlighet for hester, gjorde jeg et forsøk på å finne fram til denne studien, men det var vanskelig, og det jeg fant var heller ikke stort – bare to lydklipp. 
Det kan hende det hadde vært lettere å søke på tysk, men ikke alle lesere kan forventes å være drevne på det. 

”Trærnes hemmelige liv” ble beskyldt for å «antropomorfere» trær, altså menneskeliggjøre dem. 
Å gjøre det samme med dyr er kanskje ikke like ille, da slektskapet er nærmere, men jeg synes likevel en skal passe seg for det. 
Dyr har en verdi som er uavhengig av om de ligner oss eller ikke. 

En gang påsto en venn at vi kunne klare oss uten myggen, for den er ikke til nytte for noe som helst. 
Det forutsier premisset at hele verden er til for oss, men sett fra myggens ståsted er mennesket til for å forsyne mygg med blod. 
I kapittelet ”Svart-hvit” parerer Wohlleben dette, men samtidig har han en tendens til å menneskeliggjøre dyra, og det blir uklart hva han mener å si. 
Har dyrene en egenverdi, eller burde vi ha mer sympati for dem fordi de ligner oss? 
