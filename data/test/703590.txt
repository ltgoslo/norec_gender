ROMAN:Livsløgn og dødsens alvor 

Tidvis levende og gripende familiemelodrama, med stilbrudd. 

Jan Chr. Næss: 
En familie om høsten. 
Roman. 
176 sider. 
Gyldendal 

Henrik og Tonje, et par på rundt de førti, sliter med samlivet etter avsløringen av en utroskapseskapade. 
Men idet romanen begynner er ennå ikke alt ved denne affæren avdekket. 
Sammen med tenåringsdatteren Pernille ferierer de ved Rødehavet, i et siste forsøk på å få familielivet til å henge i hop, i en indian summer før høsten setter inn. 
Men ferieidyllen rundt dem er like kunstig som den familiære. 
Lille Pernille, som nå er større enn de har vært vant til å se henne som, aner mye av det de prøver å fortie – mye, men ikke alt. 
Delvis i trass og protest mot denne lumre familiehyggen blant svette nordboere på sydentur søker hun seg til de jevnaldrendes partyliv, og er ekstra mottagelig for oppmerksomhet og komplimenter fra den kjekke unge hotellkelneren Rafan. 
Det hele får alvorlige, ja dødelige følger, men heller ikke her er alt som foreldrene først tror. 

Den forrige romanen fra Jan Chr. Næss (født 1964, debut 1999) var ambisiøs, men lyktes bare et stykke på vei. 
Denne gang er formatet mer beskjedent, og fallhøyden dermed kanskje ikke like stor. 
Men når stilen ikke alltid bærer, er det en fare for at vi sitter igjen med desto mindre. 
Den første og lengste delen er litt for løs i fisken, med for mye småprat. 
Etter hjemkomsten til Norge strammer det seg til, både dramaturgisk og språklig. 
I lange strekk er denne andre halvparten av romanen et velkomponert, levende og tidvis gripende gruppeportrettet av ”en familie om høsten”. 

Den stilistiske ujevnheten kan aldri isoleres fra helheten: 
Dårlig skrevet er lik dårlig sett og tenkt. 
Særlig i en bolk i feriedelen av romanen virker det som om både forfatter og forlag har tatt ferie midt i arbeidet, når såpass slapp skrivepraksis slipper igjennom: 
”Bydelens firkantede bygninger og asfalterte gater satte fortauet i en vanskelig posisjon.” Upresise eller intetsigende adjektiver skjuler seg ofte bak en stil som jeg antar vil være fargerik, og i ett og samme avsnitt viser det seg at ”det amøbeformede bassenget” egentlig er rektangulært. 
