God krim frå Hardanger
Få naturskildringar frå Hardanger i ein forrykande krim med overraskande slutt. 

Ein sundagsmorgon tidleg i juni 2015 blir seks år gamle Anders, son til åleinefaren Kjartan Gulliksen, sporlaust borte. 
Lensmannen i Øystese, Bengt Alvsaker, bur i nabohuset til Gulliksen, og har planlagt ei ferieveke med son sin, 11–12 år gamal. 
Dei to har ikkje hatt kontakt før. 

I staden må han bruke veka til å leie ein omfattande leiteaksjon. 
Den nyttar forfattaren til å presentere oss for fleire personar i lokalsamfunnet, til dels med kriminell fortid. 
Syster til Anders, Ina, 12 år gamal, prøver å gøyme bort at faren er valdeleg, at han drikk tett, i det heile er ein dritsekk og heilt ueigna som far. 
Enkelte vil kanskje meine at han er overflatisk skissert. 
Eg har kjent eit par menn som til forveksling liknar Gulliksen, og let det vere med det. 

Eg hadde kanskje venta fleire naturskildringar i ei bok lagt til det vakre sommarhardanger, men dei som har fått plass er fine. 
Personleg synst eg at pressekritikken, særleg av VG og TV2 er krassare enn nødvendig. 
Alt i alt er «Skinnet bedrar» ein god krim – med ein forrykande og overraskande slutt. 

Plottet er heilt greitt, utan å vere direkte nyskapande. 
Alle dei sentrale hovudpersonane har sine traume å streve med, men eg synst den mest heilstøypte er 12-åringen Ina. 
Ho fungerer i praksis som både mor og storesøster for veslebror, ho passar husarbeid og matstell, og tek på seg ansvar langt utover det ein 12-åring skal ha. 
Samtidig greier forfattaren å få fram barnet i henne også, i det heile tatt er teikninga av Ina skriftleg portrettkunst i øvste divisjon. 

Nokre i det ganske store persongalleriet er så perifere at dei gjerne kunne ha blitt tekne ut, men eg sit med ei kjensle av at dei kanskje er tekne med for å spele meir sentrale rollar i komande bøker. 
Ja, eg kjenner meg tolleg trygg på at forfattaren har fleire bøker til på beddingen, og så det er sagt, eg ser fram til å følgje Matre vidare. 

Gyldendal har valt å presentere bøkene til ekteparet Agnes Lovise Matre og Geir Tangen saman. 
Det er kona som definitivt kjem best ut. 
