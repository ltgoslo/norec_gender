Norge har fått sin første universitetskrim
Også akademikere kan begå grusomme forbrytelser 

Som Colin Dexter har vist i sine Oxford-romaner om politimannen Morse, er ikke erverdige universitetetsmiljøer noen garanti mot kriminell aktivitet. 

Blant norsk kriminiallitteraturs underavdelinger fins detektivkrim, politikrim, journalistkrim, advokatkrim, legekrim, operakrim, ja til og med fotballkrim og skiløperkrim. 
Nå lanserer debutanten Gunnar F. Klinge enda en sjanger: Universitetskrim. 

Det vil si; boka er i formen en politiroman. 
Bjørn Falck, tidligere leder i Økokrim, er støtt ut i mørket etter at han ikke fikset jobben. 
Nå hentes han på grunn av mannskapsmangel inn for å bistå i en kriminalsak som foregår i et universitetsmiljø. 
Flere drap på kjente akademikere stiller den tidligere studenten Falck på prøve. 
Hva er forbindelsen mellom disse ugjerningene? 

Brennbar doktorgrad 

Tidlig aner vi at det er snakk om skjulte allianser med utspring i en kamp om forskningsmidler og styring av universitetet som institusjon. 
En kontroversiell avhandling om hvordan et eldgammelt ideal er underminert, «fordi de som en gang forsvarte det, har forrådt det og staket ut en diamentralt motsatt kurs – en kurs som i løpet av to tiår med intern korrupsjon har underminert universitetets fundament.» 

For å unngå at denne avhandlingen blir offentliggjort – med påfølgende katastrofe for diverse aktører – er de skyldige villige til å gå over lik. 
Man forsøker også å bli kvitt alle kopier av rapporten, inkludert de som fins på diverse pc-er. 

Hemmelig selskap 

I bakgrunnen driver et hemmelig brorskap sin mørke virksomhet. 
Henvisninger til Illuminatis og en mystisk tatovering med en innskrift på latin er blant de fenomenene Falck må forholde seg til. 
Han er for øvrig et sympatisk bekjentskap. 

Boka er lettskrevet og velkomponert. 
En lovende debut. 
La oss håpe den blir lest på fakultetene rundt omkring. 
Vi merker oss også at dette er kriminalforfatter nummer to i vår som lar dramatiske scener utspille seg i Universitetets gamle festsal. 
Den andre? 
Ingen ringere enn Jo Nesbø, med «Tørst». 
