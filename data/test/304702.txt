Leslie Kaplan vil løfte opp hverdagslige erfaringer til noe større
Mot en høyere himmel. 

Popartisten Jenny Hval har sagt om Karl Ove Knausgård at virkningen hans verker har på leserne skyldes at han evner å løfte trivialitetene i alles hverdag til et høyere nivå. 
En tilsvarende ambisjon kan vi finne i mye moderne poesi. 
Målet er ofte å spenne hverdagens bue opp mot en høyere himmel. 
Noe slikt forekommer det meg at Leslie Kaplan forsøker på i «Himlenes bok», opprinnelig utgitt på fransk i 1983. 

Selv oppfatter jeg forsøket som temmelig vellykket, men den store begeistringen uteblir. 
Det er ikke gjendikter Anne Oterholms skyld: 
Diktene fungerer fint på norsk. 
Beskrivelsene av hverdag og omgivelser kontrasteres av beskrivelser av himmelen, og gir diktene et kosmisk eller i hvert fall meteorologisk aspekt. 

Skjerpende 

Kaplans verk vil utvilsomt fungere skjerpende på enhver leser som er villig til å ofre tid på det: 
For denne formen for moderne, beskrivende poesi har ikke minst som mulig funksjon å skjerpe oppmerksomheten vår i hverdagen. 
Alle sanser finnes på Kaplans palett, selv om det blir mest rent visuelle beskrivelser. 

Disse er tidvis helt enkle, glassklare: 
«Han sitter, rett fram. 
Han har en kort, grønn jakke. 
/ Amerikansk overskuddslager. 
Det er allerede et bilde.» 
Boka etterlater ingen tvil om at Kaplan har en særegen evne til å se «bilder» av denne typen. 
Presise, konkrete – med små pekere utover til en historisk-politisk virkelighet. 

Bør bestå 

«Himlenes bok» er tittel nr. 27 i forlaget Oktobers utmerkede gjendiktningsserie. 
Allerede i 1998 ble Hanne Ørstaviks gjendiktning av Kaplans debutbok Overskuddet – fabrikken utgitt i serien, som kjennetegnes av et fravær av «kompilasjoner»: 
I stedet oversettes enkeltverk alene og i sin helhet. 
Redaktør er forfatter Rune Christiansen, som i 2014 utga den nydelige romanen Ensomheten i Lydia Ernemans liv. 

La oss håpe Oktobers gjendiktningsserie består i lang tid framover. 
Den trengs, ikke minst for å skjerpe vår oppmerksomhet. 
