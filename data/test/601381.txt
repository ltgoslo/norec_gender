Spennende debut for forfatter fra Kristiansand
Julie T. 
Stangebye debuterer med en sterk roman om unge mennesker, dirrende av uuttalt og undertrykt smerte 

”Viktor hadde kjøpt sjokoladepudding på butikken, han trodde det kom til å knytte oss tettere sammen”. 
Slik tenker jeg-personen, fortelleren, i denne språksikre og stilsikre debutromanen signert Julie T. Stangebye fra Kristiansand, nå bosatt i Arendal. 

Slik lærer leseren etter hvert tre personer å kjenne, smått absurde som de er, usikre, umodne, på leting både etter seg selv og den andre. 
De tre er mellom 18 og 25. 

Antydninger legger handlingen til Bergen. 
Viktor, Pernille og ”jeg,” er litt studenter og jobber ved siden. 
Da ”jeg” i begynnelsen av boka har bodd sammen med Viktor i to år, aner vi alt at det kanskje snart tar slutt. 

Jeg-personen er sterkt preget av vennskapet med Pernille, og Viktor er pertentlig litt lenger enn til fingerspissene og overdreven bruker av antibac. 
Jeg-personen virker ganske syk, om det er angst eller hva en skal kalle det er usikkert, men for henne ligger hele tiden katastrofen som en truende mulighet. 

Det er fristende, men blir galt, å lese inn en søken etter kjønnsidentitet i boka. 
Seksualiteten er nesten fraværende. 
Visst handler det mye om å dele seng, klamre seg til den andres kropp, være var på kroppslukter og parfymer og alt det der. 
Men den eneste gangen det snakkes om sex i boka er når de to venninnene er på Roskildefestival og Pernille kommer sent tilbake til teltet. 

Hva slags sex har du hatt, spør jeg-personen: 
«Helt vanlig norsk ungdomssex», svarer Pernille, som om det skulle være noe riktig trygt og godt. 
Men det handler veldig mye om nærhet, og om å ønske nærheten så sterkt at det blir plagsomt for den andre. 
Og om å søke aksept så sterkt at en utsletter sine egne behov, helt til de uavvendelig dukker opp og fører til ønske om ”å gjøre noe dritt” – her også uttrykt som ”å lufte gaupene”, det vil si å bryte noen tabuer eller simpelthen gjøre noe kriminelt. 

Mye er skjult i denne teksten. 
Det dirrer med når en leser. 
