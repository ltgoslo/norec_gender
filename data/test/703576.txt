Talentfullt om mensblod, sæd og sex
Ida Neverdahl fra Stavanger fortsetter å imponere med sine tegneserier. 
23-åringen er fremdeles på opptur. 

Ida Neverdahl: 
I'm a girl, it's fantastic. 
En samling tegneserienoveller. 
89 sider. 
Jippi Forlag. 

Ida Neverdahls tegneserier er personlige visjoner hvor virkelighet og fantasi blandes sammen på grenseløst vis. 
Tegningene har også et personlig uttrykk, en lett gjenkjennelig stil. 
Neverdahl har blitt veldig sikker i måten hun forteller historier på. 

Ida Neverdahl har tidligere gitt ut "Gelé", en samling med egne stripeserier. 
I 2013 kom reiseskildringen "Moskva" som hun lagde sammen med Øystein Runde. 
Den ble gitt ut i Polen og England. 
En utgivelse i USA er også på trappene. 

"I’m a girl, it’s fantastic" samler fire historier laget over tre år. 
Jeg syns det er unødvendig med engelsk tittel på en helnorsk tegneserie, hva med "Jeg er jente, det er fantastisk!"? 

Den første historien – "Polarnatt" fra 2014 – er bra, men den svakeste i dette selskapet. 
Tegningene er sterke, men historien er konfliktløs og ender i en slags vassen hippie–slutt. 

"Sulten" handler om spiseforstyrrelser. 
Hovedpersonen har styggen på ryggen, et monster som plager henne, får henne til å se tjukk ut, selv om hun egentlig er slank. 
Jeg har aldri sett så slående illustrasjoner på spiseforstyrrelser. 
Neverdahl får noe som skjer i hodet på et menneske, til å bli konkret og skremmende. 

"Tormented ghost cum" er meget avansert i måten den blir fortalt på. 
En mann har sex med en prostituert i Belgia i 1991, eller er det en dukke? 
En jente får mensen i en drosje samme sted mange år etter, hun har en drøm, det blir flere monstre og en sexy krokodilleformet underkropp. 
Kroppsvæsker blir opphøyd til et symbol på kjærligheten. 
Ganske forvirrende og krevende. 

Det beste med "I'm a girl, it's fantastic" er tittelnovellen. 
Igjen er det avanserte greier. 
Tema er denne gangen solidaritet mellom jenter, igjen med menstruasjonsblodet som et symbol. 
Hovedpersonen besøker en kosmisk livmor, får blomster i fjeset av sædflekker, det er ikke måte på sprø innslag. 

Ida Neverdahl slår seg virkelig løs og tøyer grenser med denne samlingen. 
Men jeg tror hun kan bli enda bedre, at vi enda ikke har sett det beste av Ida Eva Neverdahl. 

LES MER OM IDA NEVERDAHL: 
