Strålende krim om sexdukke, tragiske skjebner og barnedrap
Den kjente tyske forsvarsadvokaten har et grep om krimsjangeren han nærmest er alene om. 

Velkommen til Ferdinand von Schirachs verden. 
Den kjente tyske forsvarsadvokaten har et grep om krimsjangeren han nærmest er alene om. 
Menneskene han skriver om er hverdagens forbrytere, folk som av omstendighetene har vært hardt presset. 
Til slutt har det bikket over. 

Den tyske forfatteren har tidligere utgitt fire bøker på norsk, to romaner og to novellesamlinger. 
Alle er preget av hans kjølige, direkte stil - et språk som ligger som en glassplate over en medlidenhet med menneskene og deres møte med rettssamfunnet. 

Enkeltmennesket 

I von Schirachs fortellinger blir det begått forbrytelse, ofte som følge av psykologisk og sosialt press. 
Ofte havner disse lovbruddene i retten. 
Enkelte ganger synes behandlingen de får å være rettferdig, andre ganger kan tilfeldigheter før til at saker blir avvist eller henlagt, iblant imot enhver følelse av hva som er fortjent. 

Også juristene er sterkt til stede som aktører, ikke minst forsvarsadvokatene. 
Men også meddommere eller aktorer. 
Von Schirach skriver om rettssystemet, men han er først og fremst opptatt av enkeltmennesket. 
Hvorfor handler de som de gjør? 
Hva er det som driver dem? 

Sammenbrudd i retten 

Forfatteren er interessert i den prosessen som gjør at de krysser grenser og blir som de blir. 
Hans litterære teknikk er imponerende i all sin knapphet. 
Et helt liv kan rulles opp innenfor rammen av en kort historie. 
Innledningsnovellen «Meddommeren» er et godt eksempel. 
Hovedpersonen Katharina får sin nokså frustrerende karriere fortalt over åtte sider. 
En dag blir hun utkalt til samfunnstjeneste som meddommer. 
Hennes første sak dreier seg om en mann som er tiltalt for mishandling av kona. 

Kvinnens vitneprov gjør så sterkt inntrykk på Katharina at hun bryter sammen i gråt. 
«Hun gråt fordi historien til vitnet var hennes egen historie og fordi hun forsto kvinnens liv og fordi det var ensomhet i alle ting.» 
På grunn av sin reaksjon blir Katharina erklært inhabil. 
De siste avsnittene i boka er rystende i all sin nakne grusomhet. 
Von Schirach er ikke bare en formfullendt historieforteller, han formidler innsikter i livet og samfunnet som gløder av smerte. 

Forelsket i sexdukke 

Alle historiene har slike elementer av lidelse som omdreiningspunkt. 
En handler om en forsvarsadvokat på full fart ut i et forfall av rus og spill. 
En annen om en kvinne som blir dømt for å ha drept sitt barn. 
Vi møter en mann som blir forelsket i sexdukken sin. 
Eller en person som overværer at kona føder et barn og deretter blir drevet inn i et perverst seksualliv. 

Vi får høre om en mann som sliter med selvtilliten fordi han er liten av vekst, og som konfronterer et par kokaingangstere. 
En kvinne finner et perlehalsbånd i dobbeltsenga når hun kommer hjem fra reise og hevner seg på en måte som får utilsiktede konsekvenser. 
I den mest brutale historien blir en østeuropeisk hallik og trafficker stilt for retten med et deprimerende utfall. 
Hans forsvarer er en ung, kvinnelig jurist som lider de frykteligste kvaler. 

Har ingen svar 

Disse korte historiene er lærestykker i menneskelig atferd. 
Skildringene er avmålte og korte, ofte med setninger som rommer overraskende detaljer, oversatt av Sverre Dahl med den nødvendige kjølighet. 
Von Schirach har ingen svar på hvorfor verden ser ut som den gjør. 
Han spør. 
Mot slutten av boka skriver han: 
«Jeg tenkte på menneskene jeg hadde forsvart, på deres ensomhet, deres fremmedhet og hvor skremt de var blitt av seg selv». 

Dette er virkeligheten bak straffesakene vi leser om hver eneste dag. 
Noen av dem blir større oppslag, andre bare notiser. 
Felles for dem er at de åpner et svelg av tragedie, der et uoverveid øyeblikk har endret livet fullstendig og ført til at ingenting lenger kan bli det man drømte om. 
