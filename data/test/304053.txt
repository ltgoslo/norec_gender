Vakkert og grotesk om en mildt sagt oppsiktsvekkende barndom
En annerledes spenningsbok fra Karen Dionne 

Mannen som rømmer fra et høysikkerhetsfengsel i Michigan er ingen hvem som helst. 
Et par tiår tidligere har han bortført ei fjorten år gammel jente, og holdt henne skjult ute i villmarka i en årrekke. 

Flukten derfra, og myndighetenes jakt på gjerningsmannen er en av de mest spektakulære hendelsene i nyere amerikansk kriminalhistorie. 

Når han nå er på frifot igjen, starter en ny og desperat jakt. 
Mye tyder på at han har satt kursen mot et naturreservat, og der er denne mannen i sitt ess. 
Ingen kan hamle opp med «Myrkongen» ute i villmarka. 
Kanskje med unntak av hans egen datter Helena. 

Oppvekst i villmarka 

Helenas mor er den bortførte jentungen, som satte henne til verden som søttenåring i ei hytte langt ute i ødemarka. 
Der lever Helena til hun blir tolv år gammel. 
Den eneste verden hun kjenner er moren og faren, skogen og myrene. 
Faren lærer henne å jakte og fiske, og å overleve under nesten umulige forhold. 
De andres verden kjenner hun bare gjennom en stabel med «National Geographic». 
Tilbake i sivilisasjonen blir hun raskt et eksplosivt mobbeoffer, og skifter etter hvert identitet for ikke å bli knyttet til den fryktelige hendelsen ute i myrene. 

Litt haltende 

«Myrkongens datter» selges som en thriller, og det er helt greit. 
Men bokas store styrke er Helenas skildring av en mildt sagt oppsiktsvekkende barndom. 
Hun forteller om en far som både forgriper seg på moren, og som tidvis viser sadistiske, ja psykopatiske sider. 
Men i en psykologisk knute framstår han også som den tålmodige autoriteten som setter henne inn i indiansk mytologi og filosofi. 

Jakten på den samme mannen, nå i rollen som den rømte straffangen, blir litt påklistret og haltende i forhold til den svært sterke barndomsskildringen. 
Likevel er det ikke vanskelig å anbefale denne spenningsromanen for dens annerledeshet. 
