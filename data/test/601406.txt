Nyttig og kjapt om Europa
Skal du ha en rask og lett tilgjengelig innføring i Marine Le Pen og høyrepopulismen i Europa, er dette en god bok. 
Men boka holder ikke alt den lover på omslaget. 
Til det er den for kort. 

Kun kort tid gjenstår til første runde av det franske presidentvalget, hvor Marine Le Pen har god mulighet til å bli størst. 
De to kandidatene som får flest stemmer 23. april, går videre til andre valgomgang, 7. mai. 

Inn mot begge disse datoene er denne boka god, nyttig og interessant lesning. 
Forfatterne gir et innblikk i miljøene som utgjør Marine Le Pens kjernevelgere. 
Og, ikke minst, de har selv intervjuet henne flere ganger. 

Forfatterne tegner et fascinerende bilde av en kvinne som vokste opp i en familie med en dominerende og høyreekstrem far. 
Som nær ble drept av en bombe mot familiens hus da hun var liten jente. 
Som ble vant til at familien var foraktet av den franske elite og store deler av den franske offentlighet. 
Og som opplevde at moren reiste fra barn og mann uten en gang å legge igjen en avskjedshilsen til den 16 år gamle Marine eller søstrene. 

Boka forklarer hvordan Marine etter hvert overtar farens parti og gjør det mer stuerent ved å kaste ut de som har forfektet antisemittisme og den råeste formen for rasisme. 
Faren inkludert. 
Og erstatter alt dette med mer alment aksepterte kampsaker som innvandring og globalisering. 

Denne delen av boka er den beste. 

Mer overfladisk blir det når også andre høyrepopulistiske partier og deres ledere i Europa behandles. 
Det er ikke så rart, det er begrenset ha man får med på 240 små sider. 
Men nettopp derfor burde forlaget spart seg for å skrive på omslaget at «forfatterne viser oss hva som førte til Brexit og hva som løftet Donald Trump inn i Det hvite hus». 
Det er en betydelig overdrivelse. 
Begge disse temaene behandles stemoderlig, i alle fall målt opp omslagets ordlyd. 

Likevel: 
En godt skrevet bok om svært aktuelle tema. 
Og aller best på det valget som snart avholdes i Frankrike. 
