Utroskap med konsekvenser
Denne boka forteller en uoriginal historie i et originalt språk. 

Tittelen er nesten i overkant symbolsk. 
Høsten er tiden for å visne, å forfalle, å gå i oppløsning, og akkurat det skjer med den vesle familien i denne boka. 
Personene er mor, far og datter. 
Far har vært utro før boka begynner. 
Hoveddelen av romanen foregår på ei ukes ferie i et arabisk land. 
Datteren behandles som et barn og får ikke vite, men finner ut på egen hånd, om farens utroskap. 

Hemmeligholdelse og underslag av meldinger og eposter kompliserer det hele, det samme gjør datterens utprøving og overskridelse av grenser. 
Siste del av boka foregår hjemme, og det er definitivt høst over det hele. 

Historien er jo svært lite original. 
Men den er fortalt på en måte som fanger interesse. 
Jan Chr. Næss har en språkføring som ikke bare er fantasifull, den er spennende og tidvis irriterende. 
Personene karakteriseres både ved måten de beskrives og ved måten de snakker. 
Faren har for eksempel en forkjærlighet for å sitere Salmenes bok i Bibelen, noe som irriterer kona i særdeleshet, men også leseren, og slik dannes sympati og antipati hos sistnevnte. 

Bruken av adjektiv og språklige bilder er et kapittel for seg. 
Hør bare: 
Et basseng er amøbeformet, solkrem gir en kjemisk eim av sinkoksid og eteriske oljer. 
Moren har stålblå øyne, faren har melkeblå øyne og metallblått hår. 
En kelner har kokainhvit uniform og et kalket smil. 
Datteren har en skulderveske av bjørkegrønn fløyel med påsydde flaskegrønne glassperler. 
Oppvaskkluten er lykkeblå. 
En gutt har øyne som hasselnøtter. 
En restaurant har alabastglødende bardisk og ravgul belysning, baderommet har agatsvarte fliser og er ellers hvitt som lakkerte knokler. 

Etter 30 sider tenkte jeg at dette orker jeg ikke mer av. 
Det blir for fantasifullt. 
Men så fortsatte jeg, og ble vant til de språklige eksessene og tatt av fortellingen. 
Og til slutt tenkte jeg at jo, denne boka vil jeg huske en stund. 
Den er faktisk til å anbefale. 
