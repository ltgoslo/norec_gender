NOVELLER:I de beste familier 

Tankevekkende variasjoner over temaet familie, fellesskap, tilhørighet og ensomhet. 

Familien og familierelasjoner er et tidløst og tilbakevendende tema i litteraturen. 
I novellesamlingen ”Familien din” nærmer debutanten Nora Eide (f. 1987) seg emnet fra forskjellige synsvinkler, og risser med enkle virkemidler, i et dempet, upretensiøst og presist språk opp tankevekkende, stundom urovekkende og ofte overraskende portretter av familien og den enkeltes ensomhetsfølelse i det som gjerne skal være et fast og bestandig fellesskap, en trygg havn. 

Samlingen består av 23 tekster som alle er variasjoner over det overordnede temaet og har titler som ”Broren din”, ”Søsknene dine”, ”Svigersønnen din” osv. 
Flere av tekstene er på bare noen få linjer, enkelte er utelukkende dialog. 
Men det spiller mindre rolle. 

Hovedsaken er at samlingen er sobert og konsekvent gjennomført, der flere tekster nærmer seg materien fra uvante sider, tar overraskende vendinger og ofte etterlater seg leseren i ettertenksomhet. 
Størst inntrykk gjør ”Familien din”, som åpner boken, om en voksen kvinne som søker nye foreldre etter at hun forgjeves har forsøkt å holde sin egentlige familie samlet. 

I grenselandet mellom tragedie og komedie ligger ”Bestemoren din”, om en senil kvinne som kler av seg foran barnebarnet fordi hun i sin dementia befinner seg et annet sted, til en annen tid, i en annen situasjon og sammen med et annet menneske. 

”Nærbutikken din” er på det nærmeste grotesk, der en jente går seg vill i nærbutikken og faren etterpå pumper henne full av utrygghet med å nekte for at han kjenner henne. 
Og i den avsluttende teksten, som også har fått tittelen ”Familien din”, fordyper hovedpersonen seg i romantiske komedier i et forsøk på å døyve mangelen på tilhørighet, ensomheten og følelsen av at hun er som luft for andre. 

Spennet er med andre ord stort og variert, fra det komiske til det tragiske, og fra det groteske til det såre, men holdt sammen av erkjennelsen av at familien er viktig, på godt og vondt. 
Det får Nora Eide vist på små flater, med perspektivrikdom, teft og innsikt. 
