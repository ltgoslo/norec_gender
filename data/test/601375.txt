Fra motstandshelt til sviker
Følgene av å endre sitt moralske pass. 

Paul Johan Jørgenvåg (1907-1987) fra Møre ville i dag vært krigshelt om han ikke hadde endret sitt moralske kompass etter de første krigsukene. 
Han var med på å bekjempe de tyske elitestyrkene ved Dombås aprildagene 1940, en innsats som vakte beundring i militære og politiske kretser, men to år senere lå han i skyttergravene ved Østfronten. 

Jørgenvåg var ikke den eneste soldaten som endret kurs under okkupasjonen, men han etterlot seg en meget interessant dagbok fra krigsårene, en av de få som er bevart. 

Det er dette materialet som er kjernen når barnebarnet Olav Jørgenvåg (f. 1974) sammen med Geir Brenden, forfatter av en rekke bøker om krigen, gjør et forsøk på å forstå bestefarens valg. 
Det skal legges til at barnebarnet ikke på noen måter prøver å unnskylde bestefaren, som i 1949 fikk tre års straffarbeid for landssvik, utvilsomt fortjent ut fra det som var rådende rettspraksis. 
Han hadde ikke bare vært i tysk krigstjeneste ved Leningrad, men i flere år gjort tjeneste i det nazifiserte norske politiet. 

For Jørgenvåg, som for andre overløpere, var det flere grunner til sviket: 
Skuffelse over hvor dårlig forberedt Norge var 9. april, engelskmennenes ynkelig innsats på norsk jord, regjeringens flukt. 
Frykt for bolsjevikene var kanskje den sterkeste drivkraften for dem som kjempet på tysk side. 

For frontkjemperne lå det nok også motivasjon i spenningen krigshandlingene førte med seg. 
Jørgenvågs nedtegnelser fra skyttergravene gjør sterkt inntrykk. 
Dette er en førstehåndskilde fra de utmattende månedene der døden kunne innhente dem når som helst. 
