Hukommelsen lurer oss
Har du hørt om kreativ hukommelse? 
Det er når hjernen vår endrer det vi husker - uten at vi er klar over det. 

Hjernen er et spennende organ. 
For tiden skrives det en del om hvordan den fungerer, og en av bøkene er «Å dykke etter sjøhester», som tar for seg hukommelsen. 
Og den er en sammensatt sak, skjønner vi. 

Boka er skrevet av to søstre, den ene nevropsykolog og den andre idéhistoriker og journalist. 
Sistnevnte har nok bidratt sterkt til at boka lar seg lese av folk som ikke har det ringeste peiling på anatomi, latin og vitenskap, og har gjort den lettlest og interessant. 

Likevel er stoffet ikke lett å huske eller gjengi, til det refererer boka til for mange forskere, teorier og problemkompleks som det er vanskelig for en leser uten kunnskap å ta stilling til. 
Boka er for øvrig allerede er solgt til Danmark, Polen og Canada. 

Det man sitter igjen med etter å ha lest denne boka, er hvor kompleks hukommelse er, at den ikke er lokalisert til ett bestemt sted i hjernen, og at den heller ikke er en statisk størrelse. 

En trøst ligger i at det er normalt å glemme; alle glemmer hele tiden og husker bare det som er viktig for oss. 
Så skyter prosessen riktignok fart når vi eldes, men det er normalt. 
Alzheimer er noe annet, en skummel sykdom som ingen foreløpig skjønner hva som utløser eller hvordan man kan forhindre. 
Barn er utsatt for noe annet, såkalt barndomsamnesi, som gjør at vi knapt husker noe fra tiden før vi ble seks år. 

I boka treffer vi folk som ikke husker noe som helst, fordi de har fått en hjerneskade, og andre som er belemret med huske «alt», og som plages forferdelig av det. 

Vi møter også en politimann, som sliter med elendig samvittighet etter å ha påført fetteren i Birgitte Tengs-saken det som kalles «falske minner». 
Han forteller hvordan han ved hjelp av press og manipulasjon plantet tanker i hodet på fetteren som førte til at han en periode trodde han hadde utført drapet. 

I boka lærer vi at det går an å «huske» ting man aldri har sett, hørt eller vært med på, og at hjernen kan endre på det man har opplevd. 
En gang husker vi mors kjole som rød, neste gang kan den være blå. 

Så husken kan vi ikke stole på, lærer Østby-søstrene oss. 
