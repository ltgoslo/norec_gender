En internasjonal superstjerne og hensysløse stalkere i Peter James' nye krim
Drap og dilldall. 

Peter James er en av de gamle ringrevene innenfor engelsk krim. 
Han har skrevet et lass med bøker, og mottatt omtrent like mange priser. 
I serien om politietterforsker Roy Grace ved Brighton politikammer, foreligger nå bok nummer åtte på norsk. 

Superstjerna Gaia er på vei over Atlanteren for å spille hovedrollen i en film, som allerede før innspillingsstart blir regnet som en kassasuksess. 
Opptakssted: Brighton. 
Særlige problemer? 
Vel. 
Gaia er kanskje litt større enn Madonna og Lady Gaga, og tiltrekker seg sånn circa like mange gærninger også. 

Allerede før hun flyr fra California, blir hun utsatt for et nesten helt vellykket drapsforsøk. 
Hele pop/film/dilldall-bransjen skjelver. 
Roy Grace også. 
For det er han som skal figurere som hovedansvarlig for sikkerheten hennes på britisk jord. 

Litt av en gjeng 

Samtidig på en hønsefarm et sted i Sussex: 
Et temmelig miserabelt lik blir funnet nedgravd i eggprodusentenes etterlatenskaper. 
Siden hodet, og bein og armer mangler, finner etterforskerne bare en eneste tråd å følge. 
Fragmenter av noe som må ha vært en temmelig spaca tweed-dress. 
Hvem er den hodeløse stakkaren? 
Hvordan har han havna her? 
Og ikke minst: 
Er det virkelig mulig at det finnes en link mellom det avskyelige likfunnet og Gaias luksuriøse glitterverden? 

Roy Grace tar oss med inn i en ellevill miks av dopa skuespillere med personlighetsforstyrrelser, sinnssyke fans, og hensynsløse stalkere. 
«Ikke død ennå» er, som alle de andre bøkene i serien, en bredt anlagt underholdnings-murstein. 

Detaljert 

At forfatteren har en fortid i filmbransjen, merkes. 
James er god på både klipp og regi. 
Han er dessuten kjent for å legge seg tett på virkeligheten når det gjelder de etterforskningsmessige detaljene. 
Slikt er jo en styrke når man først har satt seg fore å skrive krim. 

Men noen ganger kan man som leser bli litt matt, når denne sansen for detaljer smitter over på personbeskrivelsene. 
Det er ikke nødvendig å bli gjort kjent med etterforskernes bekledning, hudfarge og frisyre, hver eneste gang vi treffer dem. 
Enkelte partier i boka blir unødig langdryge. 

Serien om Roy Grace har også et bonusspor for faste lesere. 
Ti år tidligere har etterforskerens kone forsvunnet under mystiske omstendigheter. 
I de siste bøkene har han kjempet for å få erklært henne juridisk død. 
Huset der de to bodde sammen er lagt ut til salg. 
I «Ikke død ennå» dukker plutselig en mulig kjøper opp. 
Sammen med en liten gutt som snakker tysk… 
