Tøft, men usannsylig
"En sang for de døde" har en barsk hovedperson og oser svart humor. 
Men handlingen blir for usannsynlig. 

Stuart MacBride: 
En sang for de døde. 
Krim. 
Oversatt av Mona Berge. 
479 sider. 
Harper Collins Nordic. 

For åtte år siden skremte en drapsmann alle i Oldcastle, Skottland. 
Fire kvinner ble kidnappet, magene ble skåret opp og sydd igjen, med babydokker inni. 
Så stoppet drapene brått. 

Kriminaletterforsker Ash Henderson ledet etterforskningen den gangen. 
Siden sørget den hensynsløse Mrs. Kerrigan for at han ble satt i fengsel. 
Men da enda en kvinne blir funnet død med en dokke i magen, får Ash en sjanse til oppreisning. 
Han blir tatt ut av fengselet, for å hjelpe til i den nye etterforskningen. 

"En sang for de døde" er den andre boken om Ash Henderson. 
Henderson er en skikkelig tøffing, eventuelt en ufordragelig bølle med aggresjonsproblemer. 

I fengselet kommer Ash stadig i slosskamp: 
"Jeg grep om ansiktet hans og boret tommelen inn i det som var igjen av nesen hans, Gravde meg inn i det varme, glatte sølet, Han skrek". 

Ash Henderson er alltid på nippet til å slå noen flate, rive av dem armer og bein. 
Han tenker nesten mer på hvordan han skal drepe Mrs. Kerrigan, enn på å oppklare mysteriet. 

Samtidig mener Ash at alt som går galt er hans feil. 
Jeg får ikke den personligheten til å gå opp. 
Hvis han virkelig mente at alt var hans feil, burde han vært dypt deprimert. 
Men ingenting tyder på det. 

Svart humor er det mye av. 
Ash gjemmer en pistol inne i en Byggmester Bob-tøydukke: 
"Kan det fikses? 
Klart det kan, for svarte". 

Men så var det dette med troverdighet og sannsynlighet. 
Jeg tror gjerne at gangsterdronningen Mrs. Kerrigan "eier" noen i politiet. 
Men eierskapet kan ikke være sterkt nok til at hun kan rive ut øyet til en politimann, kidnappe ham og komme unna med det. 

Mrs. 
Kerrigan er rett og slett for ond. 
Hun setter i gang et stort opplegg for å drepe en mann, bare fordi han var en kjedelig bordkavaler. 
Da er du oppe der med keiser Nero, Idi Amin og Djevelen sjøl. 

Men Stuart MacBride er rå og rebelsk, og han skriver underholdende. 
Forfatteren er absolutt lovende. 
En vet aldri hva som kan skje med den eksploderende Ash Henderson. 

LES ANDRE ANMELDELSER: 
