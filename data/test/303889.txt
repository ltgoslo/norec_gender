Verdt å lese flere ganger:Sterkt Knausgård-essay i ny fotobok 

Menneskehjernen som sentrum i tilværelsen. 

Denne fotoboka inneholder et utvalg bilder fra tre bøker med svart/hvitt-fotografier; «Alt som er i himmelen» (2012), «Nakker» (2014) og «På jorden» (2015). 
Samtlige er utgitt både på norsk og engelsk, med en ledsagende tekst av Karl Ove Knausgård. 

Opp og ned 

Utvalget viser med tydelighet totaliteten i Thomas Wågströms fotoprosjektet. 

Bildene er redigert sammen, slik at helheten kommer ekstra godt til syne. 

Bildene fra «Alt som er i himmelen» retter blikket oppover, mot flyktende skyer og det spillet av lys og skygge som forsvinner ut i kosmos. 

I «På jorden» er bildene tatt i fugleperspektiv. 

Landskapene bretter seg ut, mens mennesket kommer til syne som noe bitte lite, enten mørke skikkelser mot snø eller en lys skikkelse mot et mørkt skogslandskap, eller en lekeplass der barn går til og fra. 

I «Nakker» får vi nærbilder av et utsnitt av forskjellige menneskekropper, det som strekker seg fra issen, over nakken til øverste del av ryggen. 

Bak hodeskallen vet vi hva som befinner seg: 
Hjernen. 
Som opplevelsen av det å være menneske er totalt avhengig av, et sted midtveis mellom himmelhvelvet og jordas overflate. 

Meditasjoner 

Knausgård tar utgangspunkt i den virksomheten som foregår i hjernen, en kasse «av bein og skinn», som inneholder «et mykt, svampaktig organ, en slags sopp, omgitt av hinner og vann». 

Teksten er ikke så lang, men den er desto mer dypsindig. 
Han kaller bildene til Wågström for «meditasjoner over menneskenes vilkår». 

Et essay som filosoferer over det å se verden, om fotografens blikk og om tilskuerens opplevelse av noe som er «helt og fullt seg selv». 
En tekst verdt å lese flere ganger. 
