En annerledes kriseroman
Med refererende sakprosaspråk om mannlig voldsoffer fra Stavanger. 

Henrik Nor-Hansen: 
Termin. 
En framstilling av vold i Norge. 
Roman. 
85 sider. 
Tiden 

Ingen kan beskylde stavangerforfatteren Henrik Nor-Hansen (f. 1967, debut 1997) for å ha utformet en realistisk-psykologisk standardvariant av en vanlig norsk kriseroman når han kommer med sin niende bokutgivelse, en nøkternt konstaterende, neddempet, tilbakeskuende rapport om noen år i et voldsoffers liv. 

Teksten er enkel, blottet for metaforikk og annen språklig ornamentikk. 
Syntaksen domineres av korte, oppramsende hovedsetninger: 
«Man etterlyser en naturlig sorgreaksjon. 
Kjetil skal i stedet ha tatt på seg skoene. 
Det var fint vær og mange folk i Stavanger sentrum. 
Kjetil Tuestad gikk innom flere utesteder». 
Dukker det opp fremmedord, dreier det seg helst om fagspråk knyttet til sykdomshistorien som formidles: «posttraumatiske stressforstyrrelser», «depersonalisering og andre dissosiative lidelser». 
Fotnotene underveis får en til å tenke på saksdokumenter eller vitenskapelige publikasjoner og er ikke noe man venter å finne i en roman. 
Målet er å informere om fakta man kjenner til, avdekke minner man har, vise til noe som formodentlig skal eller kan ha hendt. 

Tidvis blir berettertonen så tørr og gravalvorlig at teksten får deg til å flire. 

Den fyndige tittelen «Termin» er ellers markant annerledes enn titlene på forfatterens tre foregående bøker - diktsamlingen «Formiddagen er fri og omtrentlig for den som skriver» samt romanene «En redegjørelse for reisestipendet 2010» og «En kort evaluering av psykososialt stress». 

Begrepet «termin» har ifølge Bokmålsordboka tre betydninger. 
Det står både for et avgrenset tidsrom, en fastsatt tidsfrist eller forfallsdag og et beløp som skal betales innen en viss frist. 

I «Termin» lar forfatteren rapporten om Kjetil Tuestad - oppvokst på Madla, elektriker ved Rosenberg verft, gift og bosatt i eget hus på Hommersåk - strekke seg fra 1998 til 2015, altså «et avgrenset tidsrom», med handlingen lagt til sandnes- og stavangerregionen. 

Innledningsvis får vi vite at den 26-årige hovedpersonen sankthans 1998 «ble funnet grovt mishandlet i utkanten av Hommersåk sentrum» og lå «to uker på Nevrokirurgisk avdeling ved Stavanger universitetssykehus». 
Med lavmælte, saklige ord skildres så de fysiske og psykiske skadene Kjetil Tuestad blir påført. 
Livet hans sporer av og blir aldri mer det samme. 
Krisesymptomene er mange, gledene små og få eller helt fraværende. 

Samtidig som fortelleren kjølig refererer til det som skjer i hovedkarakterens liv, lister teksten opp andre voldsepisoder som finner sted på Hommersåk eller andre steder i regionen i samme tidsperiode. 
For dette skal ikke bare dreie seg om et enkelt voldsoffer, men om «vold i Norge», slik romanens undertittel varsler. 
Politiet gjør ikke etterforskerjobben sin skikkelig, mens offeret Kjell Tuestad selv bærer på voldsfantasier og kan opptre brutalt, viser det seg. 

Noen elegant avrundet fiksjonshistorie med klassisk spenningskurve og nøye plasserte cliffhangere er dette ikke, noe som speiler seg godt i følgende enkle, rapportliknende sluttlinjer: 
«Første juledag sov han flere timer mer enn normalt. 
Han blandet angivelig ut en pose frysetørret risotto til frokost. 
Kjetil skal da ha vært sulten. 
Utpå dagen spiste han også flere pølser på døgnåpen bensinstasjon.» 

Selv om denne gjennomført stakkato, tidvis ganske banale teksten knapt kan kalles stor litteratur, vitner teksten om sikkert språklig gehør og er konsekvent utformet. 
