Bokanmeldelse Fernando Aramburu- «Fedreland»: 
Terror i Baskerland 

Den spanske bestselgerforfatteren Fernando Aramburu gir ofrene en stemme i denne alt for lange og ganske kjedelige romanen om virkningene av terror. 

Da den spanske forfatteren Fernando Aramburu i 2016 utga romanen «Fedreland», ble den raskt folkelesning i hjemlandet, med nesten én million solgte eksemplarer. 
Mye av bokens suksess kan antagelig tilskrives det brennbare politiske innholdet. 
«Fedreland» er nemlig den første store romanen om splittelsen og lidelsen den væpnende terror- og separatistorganisjasjonen ETA påførte befolkningen i regionen i kampen for et fritt Baskerland. 
Det anslås at over åtte hundre mennesker mistet livet i ETAs «frihetskamp» frem til den endelige våpenhvilen i 2011. 

Oppgjøret og forsoningen mellom mennesker på begge sider av konflikten, er fremdeles pågående, og det er her Aramburus roman har kommet inn som en brannfakkel i sitt forsøk på å gi ofrene en stemme. 
I et litt keitete kapittel der forfatteren selv kommer til orde, sier han rett ut hva som drev ham til å skrive: 
«Dette prosjektet er et forsøk på å skape et vitnesbyrd om grusomhetene ETA har begått, ved hjelp av en fiktiv historie, og det som drev meg, var en dobbel motivasjon. 
For det første, empatien jeg har med ofrene for terrorismen. 
For det andre, min uforbeholdne fordømmelse av all vold og ethvert angrep begått mot rettsstaten.» 

Særlig mye av handlingen skal ikke røpes, men utgangspunktet er som følger: 
Tyve år før ETA legger ned våpnene for godt, blir en lokal industrileder skutt og drept i en liten landsby i nærheten av San Sebastián. 
Txato hadde nektet å betale penger til «frihetskampen» og ble derfor hengt ut som forræder og tyster. 
To familier som én gang sto hverandre nær, havner på hver sin side av konflikten, med enken Bittori og hennes forhenværende bestevenninne Miren, mor til en dømt ETA-terrorist, som de viktigste protagonistene. 
Når Bittori velger å vende tilbake til huset hun forlot etter ektemannens død og forsøker å komme til bunns i hvem som var ansvarlige for mannens død, røres det på nytt opp i den betente fortiden ingen liker å snakke om. 

«Fedreland» er konstruert som et lappeteppe av stemmer, som foruten de to eldre kvinnene, teller deres barn og ektefeller. 
Kapitlene er korte, boken svært lang. 
Alt for lang, etter mine begreper. 
For selv om innholdet er prisverdig og sikkert betydelig mer brennbart i Spania enn i Norge, klarer ikke Aramburu å engasjere meg nevneverdig i disse menneskenes liv. 
Dramaturgien føles som en lang siesta, og språket er alt for omstendelig, rett og slett ganske flatt og konvensjonelt. 
Det er ikke direkte dårlig, det er bare heller ikke spesielt bra. 

Det er rart med det, men selv om dette sikkert var en nødvendig roman å skrive, føles det ikke som en nødvendig roman å lese. 
Vent heller på tv-serien. 
HBO kjøpte nylig rettighetene og vet hvordan man lager gull av gråstein. 

Anmeldt av: 
Gabriel Michael Vosgraff Moro 
