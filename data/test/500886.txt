Miljøkamp i Sørishavet
Piratfiskere på flukt fra miljøvernere og to utholdende journalister. 

Reportasjene i lørdagsmagasinet til Dagens Næringsliv er som regel lange, handler ofte om noen som har svindlet med store penger, og styrker sjelden tiltroen til bladets fremste målgruppe. 
Til gjengjeld øker de som oftest respekten for den sta og utholdende journalistikken. 

«Jakten på Thunder» er egentlig en ekstra lang slik reportasje, en sterkt utvidet versjon av avisens mest leste lørdagsartikkel i 2015. 
Den har alt: dramatikk i ishavet, kynisk ødeleggelse av naturen, spansk mafia, internasjonal hvitvasking av enorme pengesummer, en svensk helt og to norske journalister som drar kloden rundt for å konfrontere skurkene. 

Beretningen er blitt noe såpass sjeldent som en sakprosathriller. 

«Thunder» er en av «Bandit 6», en flåte slitne trålere som drev ulovlig fiske etter den enormt verdifulle, men utrydningstruede patagonske tannfisken. 
En gang het skuten «Vesturvon» og var Norges mest avanserte fabrikktråler. 
Nesten 50 år senere var den en miljøbanditt som sikret eierne enorme ulovlige inntekter. 

Boken åpner med at «Bob Barker», et av skipene til miljøorganisasjonen Sea Shepherd, finner «Thunder» i Sørishavet. 
«Thunder» forsøker å slippe unna de raskere og sterkere miljøvernerne. 
Jakten går gjennom pakkis og storm, rundt Kapp det gode håp og oppover langs Afrikas vestkyst, men «Thunder» blir ikke kvitt forfølgeren, ført av den svenske kapteinen og miljøaktivisten Peter Hammarstedt. 

Jakten blir fulgt av et internasjonalt nettverk av statlige og overstatlige organisasjoner, fra Interpol til det norske Fiskeridirektoratet, i et samarbeid for å knekke det store piratfisket. 

Jakten blir også fulgt av DN-reporterne Eskil Engdal og Kjetil Sæther, to av landets fremste gravejournalister. 
Boken er fortellingen om de lange månedene da de to skipene beveget seg i en slags langsom dødsdans over Det indiske hav, og frem til den dramatiske slutten. 
Men den er også en beretning om jakten på de egentlig skyldige, på bakmennene som hjelper piratfiskerne, på forsikringsselskapenes ansvarsfraskrivelse, på de fattige sjøfolkene fra Indonesia og andre land som blir brukt som brikker i det skitne spillet, og på de egentlige piratene: 
Vel ansette spanske forretningsfolk, beskyttet av sitt lokalmiljø og av en stat som ikke tar sitt ansvar alvorlig nok. 

Forfatterne har hatt tilgang på logger, enorme bevisopptak foretatt av mannskapet til Sea Shepherd og møter selv mange av aktørene. 
Store deler av boken er skrevet i historisk presens. 
Tempoet er stort. 
Det gir nerve og spenning til teksten, men blir også et problem når strukturen blir for veik. 

Svakhetene ved en ellers utmerket bok er at hoppene blir for mange, presentasjonen av den nødvendige kontekst for knapp, og detaljrikdommen så stor at det ofte blir vanskelig å følge hovedtråden i fortellingen. 
En strammere struktur hadde gjort den enda bedre. 

Jakten på «Thunder» og de andre fem i «Bandit 6» var et tidsskille i det internasjonale samfunnets kamp mot den rå miljøkriminaliteten som piratfisket er. 

Boken viser at det nytter, så lenge gode krefter samarbeider. 
I så måte er den et fint stykke konstruktiv journalistikk. 
