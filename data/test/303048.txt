Allerede tidlig i mars er det mulig å fastslå at dette er julegaven til far
En dokumentar om rovfiske skrevet som en thriller. 

Denne boka handler om havets banditter. 
Om ulovlig fiske. 
Men vi snakker ikke akkurat om å snike seg til bredden av et ørretvann uten fiskekort. 
Her handler det om trålere som henter opp levende juveler fra havet og selger dem for svimlende beløp til bruk på verdens gourmetrestauranter. 

Dette er ingen tørr skildring av et fenomen som herjer verdenshavene. 
De drevne journalistene Eskil Engdal og Kjetil Sæter bruker thrillerens form og språk når de formidler kampen mot de mystiske rovfiskerne. 

Gastronomisk gull 

Med internasjonal havrett i ryggen, la oss kalle den loven «vest for Mogador», opptrer den svenskamerikanske kapteinen Peter Hammarstedt som sheriff i havstrøkene rundt Antarktis, der seks båter, blant dem den beryktede og Interpol-etterlyste, norskbygde «Thunder», soper havbunnen ren for såkalte patagoniske tannfisk, uhyrer som av utseende kan konkurrere med Morten Strøksnes’ håkjerring i «Havboka», men som på restauranter i verdens metropoler serveres som «en gastronomisk sensasjon». 

Jakten på «Thunder» er en perfekt journalistisk fortelling. 
Engdal og Sæter ble satt på saken av Dagens Næringsliv i 2014 og presenterte en mye lest versjon i avisa året etter. 
Nå har de utvidet det hele til en forrykende bok, der kulissene er «dypgrønne, jagende vegger av vann» i strøk der «orkanene er så hyppige at de aldri får navn». 

Dette er eventyrernes polarstrøk, der den heltemodige kaptein Hamarstrøm «ser spor etter grådige ambisjoner og uvirkelig heltmot». 
Her synger historien gjennom stormen, man er omgitt av «havstykker, åser og fjellsider oppkalt etter koner og elskerinner, herskere, mesener, ihjelfrosne helter eller rene synsbedrag». 

Mørk og mystisk 

Boka er ikke ulik de nyjournalistiske pionerverkene som revolusjonerte sjangeren på 1960-tallet, skrevet av litterært ambisiøse fortellere som Tom Wolfe og Hunter S. Thompson. 
Man maner fram en slags mytisk, forstørret virkelighet i storyer med stor S. 
Språket presser grensene til ordene sprenger på som fisk i en velfylt not. 

Den svartelistede tråleren «Thunder» er mørk og mystisk. 
Hvem eier den? 
Hvem fører den? 
Hvor kommer mannskapet fra? 
Flere av dem opptrer med finlandshetter når de er på skuddhold for fotografer. 

Med miljøorganisasjonens båt «Sea Shepherd» legger kaptein Hamarstrøm ut på jakt. 
I et strøk der bare den sterkeste overlever. 
Stoffet er formidlet med stor innsikt og kunnskap. 
En imponerende research ligger bak. 
Mer eller mindre åpne kilder fra begge sider av «fronten» er intervjuet like dypt som de havstrøkene de ferdes på. 

«Uredd optimist» 

Det sier sitt om det dramatiske nivået at den største takken fra forfatterne går til en mann som beskrives slik: 
«Den uredde optimisten som reiste med oss til Latin-Amerika da bokprosjektet var i ferd med å kollapse, som ganske sikkert reddet oss fra ran i Valpareiso og som ikke vek en tomme da vi banket på døra til ‘Mr. Big’ i Galicia.» 

Boka er komponert som en blanding av spenningsroman med alle dens litterære virkemidler og reiseskildring av den gode, gamle sorten. 
Resultatet er hva man kaller «a good read». 

Dette er gaven til menn som kan sette sjøbein. 
Eller som skulle ønske at de kunne det. 
Allerede tidlig i mars er det mulig å fastslå at dette er julegaven til far. 
