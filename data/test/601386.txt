Krigen og de norske jødene
Mange nordmenn var medskyldige i et av de svarteste kapitlene i norsk krigshistorie. 

Deportasjonen av jøder fra norsk jord under krigen er et av de svarteste kapitler i krigshistorien vår. 
Det er skrevet mye om emnet, særlig knyttet til skipet Donau. 
Nå foreligger en samlet historie om de deporterte jødenes skjebne under krigen, en omfattende, fortjenestefull og god fremstilling av historikeren Bjarte Bruland (f. 1969), som med forskerens blikk har trålet arkiver i inn- og utland for å lete etter svar på ubesvarte spørsmål. 

Bruland drøfter inngående hvilken rolle tyskerne, NS-ministeriet og de norsk politistyrkene hadde. 
For å unndra seg ansvar var mange av aktørene kvikke til å tilintetgjøre materiale ved krigens slutt og skylde på hverandre. 
Noen løse tråder vil for alltid lede til historiens mørke, men Bruland dokumenterer godt den norsk deltakelsen, også på høyeste hold. 

773 jøder, 53 prosent av alle, ble deportert i 1942-43. 
Noen få overlevde. 
Mindre påaktet er det at mange jøder ble myrdet på norsk jord, særlig i Midt-Norge. 

Sørlandet ble lite berørt av aksjonene. 
Her bodde få jøder fast da krigen kom, og bare ekteparet i Friedrich og Margrethe Doller i Grimstad ble deportert, riktignok først høsten 1943. 
Begge overlevde krigen, noterer Bruland. 

Roger Tronstads Jøder på Agder 1851-1945 (Portal Forlag 2015) har mye stoff om Dollers interessante skjebne. 
Denne boken er merkelig nok ikke med på litteraturlisten til Bruland. 

Det bodde jøder i Kristiansand ved krigens begynnelse, men de flyktet eller flyttet krigsvåren. 
To forretninger hadde jødiske eiere, men de var bosatt utenbys, i Stavanger (Julius Fein) og Haugesund (Moritz Rabinowitz). 
Etter tysk ordre satte politiet opp skilt med «Jødeforretning», uten at det skal ha ført til store reaksjoner, i motsetning til i andre byer, særlig Moss. 
Skiltene ble tatt ned fem måneder senere. 
Hverken Fein og Rabinowitz kom tilbake. 

Så mye frykt og lidelse, så mange døde, og mange nordmenn var medskyldige. 
