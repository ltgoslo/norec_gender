Foreldreråd i en retusjert selvdyrkingstid
Har du hørt om ”habitual body monitoring”? 
Det er å sjekke kroppen sin jevnlig, for å se om alt er i orden. 
Gjør du det? 

Hender det at du trekker litt i genseren bak, retter litt på buksa, eller sjekker om mascaraen er gnidd litt ut? 
De fleste av oss gjør det. 
Noen gjør det så ofte som hvert 30. sekund. 
Et tegn på at vi er oss bevisste at vi blir betraktet av andre. 

Og nettopp betydningen vi gir andres blikk når det kommer til selvbildet vårt, er det lege og samfunnsdebattant Kari Løvendahl Mogstad peker på – og utfordrer – i boka Kroppsklemma. 
Hun stiller voksne til ansvar for kroppskulturen vi tillater og dyrker, og hun utfordrer oss til å veilede barn og ungdom og gå foran som gode eksempler. 
Det betyr også at vi har et ansvar for å akseptere og glede oss over våre egne kropper, mener hun. 

Legen og universitetslektoren vil gi voksne konkrete råd og verktøy til å beskytte ungdom mot kroppspress. 

Visste du at norske ungdommer ser dobbelt så mye porno som europeiske jevnaldrende? 
At antall kosmetiske inngrep øker dramatisk blant unge? 
At proteinpulveret ungdommen din drikker etter trening stort sett inneholder myse – og altså er omtrent det samme som (overpriset) melk? 

Har du tenkt over hva det betyr at ungdom rømmer idrettslagene og strømmer til treningssentrene? 
Har du tenkt over paradokset at vi har et stadig mer seksualisert samfunn, men at vi er stadig mer redde for å vise oss nakne for hverandre i garderoben? 

Mogstad mener ungdom bør øve seg på mediekritikk og på å gå ut ifra at de er akseptert av andre, mener forfatteren. 
De må ut av selvdyrkingen og inn i fellesskapet. 

Det er verken revolusjonerende kunnskap eller skarpe analyser Mogstad bringer til torgs. 
Men her er fakta, argumenter og konkrete råd. 

Det er en velskrevet og interessant bok, lett å lese og bli engasjert av, og den er like viktig som bøker om trassalder og sinksalve. 
En høyst velkommen bok for foreldre med store og mellomstore barn – de bøkene er det ikke for mange av. 
