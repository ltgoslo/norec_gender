Kalde grøss fra nord
Frode Granhus har blitt en trofast leverandør av habil krim fra Lofoten. 

Frode Granhus "Forliset". 
314 sider. 
Vigmostad Bjørke Forlag, 2017. 

En ny krim om Rino Carlsen, lensmann i Reine i Lofoten, har blitt en av de utgivelsene denne anmelderen gleder seg til. 
NAV-rådgiveren Granhus, som selv er bosatt i Lofoten, har de siste årene levert med jevne mellomrom, og årets bok er blant de beste i serien. 
Dette er ikke nyskapende, men det er kompetent. 
Av og til er det kompetanse man vil ha, ikke sjangermessige krumspring og alskens påfunn. 

Granhus har lagt sine Lofoten-romaner til det lille samfunnet Reine og bygdene rundt. 
Det er selvsagt en drøy tanke at såpass mye faenskap skal utspille seg på et såpass begrenset område, men den innvendingen kunne selvsagt vært reist mot et utall norske og internasjonale krimforfattere som holder seg på ett sted. 
Tenk bare på Inspektør Morse. 
Før han døde, rakk han vel å arrestere 70 prosent av professorene i Oxford for mord. 

Gjennomgangstemaet i "Forliset" er kulde. 
Handlingen utspiller seg i en ekstraordinært kald og guffen tid i Lofoten. 
Og kulden som preger de fysiske omgivelsene er selvsagt også en metafor for det som foregår i handlingen. 
En amatørfotograf gjør et ekkelt funn i en tønne som er frosset fast i isen. 
Tønna viser seg å inneholde en død mann. 
Og når liket blir identifisert, peker sporene raskt i retning av et forlis for flere år siden, der to mann døde. 
Mannen i tønna er en av de to som overlevde forliset. 
Er det en sammenheng? 

Samtidig foregår det saker og ting på en ettervernsinstitusjon for rusmisbrukere som er etablert i en avsidesliggende bygd. 
Hva vet kvinnene på Tennholmen om det som har skjedd? 

Rino Carlsen er en politimann det er lett å fatte sympati med. 
Han er ikke karikert som Nesbøs Harry Hole eller Sveens Tommy Bergmann. 
Hans problemer er hverdagslige og gjenkjennelige. 
Han er skilt, har en tenåringssønn som han har for lite kontakt med. 
Han har ny dame, men sliter med å holde på henne siden han bor i Reine og hun i Bodø. 
Han har en gammel bil som ikke er glad i kulde. 
Han burde pusset opp hjemme, men utsetter det alltid. 

En dag eller to med Rino Carlsen er en garanti for en kosestund med mord og faenskap. 
