Helproft for barna!Bokanmeldelse: 
Simon Stranger: 
«Kokotopia i oldtiden» 

Med «Kokotopia» har Simon Stranger skapt en helproff serie for barn - med litt historisk fakta og mye fleip og spenning. 

Dette er humor og kunnskap om andre tiders tro og samfunn i en satirisk tegneserieform som gir mersmak. 

Simon og Helena er gode venner og heltene i «Kokotopia»-serien, som har nedslag i ulike historiske perioder. 
Årets bok er satt i oldtiden, og de spektakulære åstedene det gir står i undertittelen: 
«Pyramider, mumier og livsfarlige labyrinter». 

Lest? 
Ble refusert, men norske bokhandlere mener Simon Stranger bok er årets beste 

Handlingen settes i gang av at gjenferdet til den egyptiske faraoen Tutankhamon hjemsøker Simon og Helene. 
Han forlanger at de finner ut av hvordan han døde. 
Jakten på sannheten kommer til å ta flere uventede vendinger enn noe menneske klarer å gjenfortelle på stående fot. 

Med «Kokotopia» husker man hvor gøy det er å lese en bok hvor absolutt alt kan skje. 

Våre unge helter har alltid en smart kommentar på lur. 
De blir aldri redde, motløse eller sultne, og forserer alle hindringer. 
Jeg savner at de har distinkte personligheter. 
Slik det er nå er Simon treigere i oppfatningen enn Helena, men ellers er de temmelig like. 
Det hadde gitt flere lag til historien om leseren fikk bli litt kjent med dem. 

Leseren må ikke være for opptatt av troverdighet og realisme. 
Her går det unna, og det er meningen. 

Illustratøren har fått større boltreplass enn forfatteren. 
Boka er egentlig en tegneserie som er stykket opp på veldig mange vanlige boksider - bygget over samme lest som internasjonale serier som «Gutta i trehuset». 
Dette er ikke ment som en fornærmelse, men ofte blar man mer enn man leser - noe som helt sikkert gir mange barn leserglede og mestringsfølelse. 

Fått med deg? 
Maja Lunde følger opp «Snøsøsteren» med vårbok, sommerbok og høstbok 

Noen tegninger er detaljerte, med mange snakkebobler og fotnoter. 
Mange er tilsynelatende enkle og actionfylte og drar leseren med seg fra side til side. 
Det gir unge leseselvtillit å ha kommet seg gjennom en tjukk bok på nærmere 400 sider som denne. 

Dette er den andre Kokotopia-boka, og den tredje er på gang. 
Bøkene er ikke nummerte og kan leses uavhengig av hverandre. 
Her kan tweenien gå etter tidsalderen som appellerer mest. 
Serien behandler historien akkurat passe uhøytidelig, samtidig får man lyst til å vite mer om for eksempel Babylon og Minotauros etter å ha lest denne boka. 

Kokotopia betyr leselyst, leve Kokotopia! 

Anmeldt av: 
Kristine Isaksen 

Sjekk ut de beste barnebøkene på årets store boksalg: 
