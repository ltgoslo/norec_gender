Befriende rått om begjær i disse pripne Metoo-tider
Brøggers nyredigerte selvbiografiske romaner minner oss om hvor god hun er. 

«Hun hadde knapt latt brystene vokse ut før hun begynte å forføre de voksne. 
Menn, vel å merke. 
Hun styrtet rett i skrittet på dem. 
Og der ble hun. 
Livet igjennom». 

Heter det om Luna, en av de mange tvetydige skikkelsene i «Koral». 
Luna nedlegger menn uten en lyd, og tar seg ikke bryet med gjøre som andre kvinner på syttitallet; «forføre menn ved å diskutere noe ideologisk eller ved å overgå hverandre i velartikulerte uttrykk for sosial harme.» 

Helt på kanten 

I disse pripne metoo-tider er det noe befriende rått og ukorrekt ved Suzanne Brøggers grenseløse selvbiografiske fortelling «Koral». 
Og hun skriver så godt; lett og tungt, humoristisk og skarpt inntil det ondsinnede. 
I ei bok som litterært sett er helt på kanten. 
For «Koral» er en ordrett gjengivelse av den selvbiografiske fiksjonstrilogien «Crème fraîche» (1978), «Ja» (1984) og «Transparence» (1993). 
I redigert form vel å merke, der de over tusen sidene har blitt halvert. 

Det er få som har iscenesatt sitt liv og forfatterskap i like stor grad som Brøgger – og det lenge før sjangeren ble en farsott her i landet. 
De samme motivene går igjen: 
Oppveksten med en suicidal mor. 
Fraværet av en sjarmerende storpsykopat av en far. 
Seksuelle eskapader og forholdet i Thailand. 
De mange menn og reisene. 
Lengselen etter trygghet og ro. 

Rovdyraktig begjær 

«Koral» åpner i Jerusalem, der jeg-personen er på forgjeves jakt etter en pelshatt. 
Den avsluttes der Crème Fraîche åpner, med en flytur og en hyllest til friheten. 
Den bindes sammen av mitt favorittparti: 
Jeg-personens møte med den svenske «fødselslegen», og skildringen av det rovdyraktige begjæret mellom de to. 
Forholdet er umulig, og beskrivelsen av legen like morsom som den er infam: 
«Ingen mennesker, ingen inntrykk, ingen opplevelser hadde noensinne forandret ham. 
Han hadde ikke gått gjennom livet; han hadde bare gått fra sykehus til sykehus.», heter det om mannen som er essensen av det borgerlige. 
Her er blant annet en fantastisk beskrivelse av en marerittaktig seilferie i Sverige. 

Gammelt og befriende nytt 

«Så fort jeg hadde satt det siste punktumet i Fri oss fra kjærligheten, bestemte jeg meg: 
Nå vil jeg gifte meg», heter det med et av de mange paradoksene i boka. 
Her er Kierkegaard sentral, og hans devise om at livet leves baklengs. 
Derfor denne redigeringen av føljetongen. 
Det er essensen av livet – eller forfatterskapet – slik den nå over sytti år gamle Brøgger ser det. 
Gammelt og befriende nytt. 
Jeg hadde glemt hvor god hun er. 
