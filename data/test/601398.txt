Vi trenger å snakke om klimaet
Hvordan snakke om global oppvarming med andre uten å være en irriterende moralist? 

Et sted i boken siterer Stoknes økologen Aldo Leopold: 
”En av straffene økologisk kunnskap medbringer, er at man lever alene i en verden av sår. 
Mye av skaden som allerede er påført landet, er nærmest usynlig for lekfolk.” 

Ofte har jeg lurt på hvordan det kan ha seg at politikere (og velgere) handler på tvers av de vitenskapelige faktaene vi sitter inne med, og forklaringen er delvis å finne i denne boka. 

Selv om vi har viten om global oppvarming, er fenomenet abstrakt, og fienden er ikke lett å peke på. 
Snarere enn at det i seg selv er et problem, er det et problem ved oss mennesker at vi stadig vil plassere ting som enten det ene eller det andre. 
Fiende, venn. 

Det kan forklare hvorfor folk bekymrer seg mer for den relativt lille faren som terrorister og andre folk med våpen utgjør, enn for at hele livsgrunnlaget vårt kan bli ødelagt. 

Stoknes selv er psykolog og beskriver godt hvordan ting henger sammen på det menneskelige plan. 
En som er mer kynisk og pessimistisk enn tonen i boka, vil kanskje lure på hvor det blir av alle menneskene som rett og slett gir faen i global oppvarming. 
Kanskje kunne man si at de ikke er så viktige, fordi de ikke utgjør folk flest – de fleste mennesker bryr seg jo, det er bare litt vanskelig å forstå faren –, men når verdens makthavere uttaler seg om at menneskeskapte klimaendringer er noe tøys, da kan man ikke bare avskrive det som uviktig. 

Rett skal være rett, dette er en bok om menneskers psyke, ikke om politikk. 
Selv om det kanskje er urimelig å be mennesker om å gjøre noe på det individuelle plan, er det jo tross alt mennesker flest som skal velge makthaverne, så kanskje det ligger noe i å snakke med medmennesker om global oppvarming likevel – uten å være moraliserende og sint. 
Hvordan? spør du? 
Stoknes har noen forslag som det kan være verdt å titte litt nærmere på. 
