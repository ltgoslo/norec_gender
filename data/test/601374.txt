Minnesmerker fra en fjern vakt
Normann Liene har igjen gjort et stykke lokalhistorisk arbeid av stor verdi. 

Han har trålet Kristiansand-området for å registrere minnesmerker etter nøytralitetsvakten under første verdenskrig. 
De 34 han formidler kunnskap om i denne boken, befinner seg i Høvåg, Vennesla, Kristiansand, Søgne og Songdalen. 
De er registrert med beskrivelser, historikk, foto og kart. 
Området har hatt rundt sytti slike vardevakt-markeringer, som kan være en stein eller inskripsjoner i fjell. 

Noen er dekket av lav og skjult av kratt, flere ødelagt av tidens tann eller menneskelig aktivitet, andre er ennå er svært godt bevart; alle er de påminnelser om at Norge gjorde store anstrengelser for å styre unna krigen vi kjenner som første verdenskrig (1914–1918). 

Regjeringen Gunnar Knudsen manøvrerte med hårfine kursjusteringer landet gjennom krigsårene, men frykten for en invasjon lå under. 
Derfor ble det like etter krigsutbruddet etablert et nøytralitetsvern ved strategisk viktige punkter langs kysten. 

Et par tusen norske sjøfolk ble ofre for tyske torpedoer. 
Nøytralitetsvaktene slapp med skrekken, men ved mistenkelig aktivitet hadde de telefonlinje til nærmeste forsvarskommando. 
Også den krigen berørte oss. 

Normann Liene har mye interessant stoff om stedet der minnesmerket befinner seg, og om livet som nøytralitetsvakt. 
Mannskapene tjenestegjorde én måned, bodde i skolehus, på gårder eller i enkle hytter. 
Lange dager på fritiden kan ha fått dem til å hogge inn byvåpen, navn og andre opplysninger i stein, enkelte rene kunstverk. 

Noen av vardesteinene er truet av veiutbygging, som den nye traseen for E39. 
Denne boken bør minne ansvarlige myndigheter om at de blir tatt vare på! 

Minnesmerkene er nok lette å finne for kjentfolk, men kartene kunne vært bearbeidet mer med tanke på ukjente. 
Ta med turkart! 
Bildene er å betrakte som amatørfoto på det jevne, men viktige for fremstillingen. 
