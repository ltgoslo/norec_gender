Ektepar biter over mer enn de kan svelge
Ekteparet Cilla og Rolf Börjlind hadde stor suksess med debutboken og tv-serien "Springflo", som gikk på NRK i sommer. 
I sin nye krim blir de litt for ambisiøse for sitt eget beste. 

Cilla & Rolf Börjlind: 
"Sov du vesle spire". 
Krim. 
Oversatt av Kjell Jørgen Holbye. 
432 sider. 
Gyldendal forlag. 

Historien starter på Filippinene: 
En kvinne ser på blodige hanekamper, og etterpå møter hun en stilig mann, som myrder henne. 
Han saboterer strikkhoppet hennes, så hun styrter i avgrunnen. 

Handlingen hopper til Sverige fem måneder før, midt under den store flyktningkrisen i 2015. 
Idealistiske Olivia Rönning, som vi husker fra "Springflo", jobber frivillig med flyktninger i tillegg til politijobben: 

– 
Det har ankommet over 800 flyktinger hit bare den siste halvtimen. 
Det er en vanskelig situasjon. 
Mange er stresset etter å ha vært på flukt i over en måned, mange er småbarnsfamilier. 

– Situasjonen er altså kaotisk? 

Kaotisk er bare fornavnet. 
Sverige tok i mot 160.000 flyktninger det året. 
I denne uoversiktelige situasjonen lokker rumenske gangstere til seg flyktningbarn, for å utnytte dem på groveste vis. 

FLERE BØKER AV SAMME FORFATTERPAR: 

Det er masse bra i "Sov du vesle spire". 
De aller beste er møtet mellom sprøytenarkomane Muriel og flyktningjenta Folami fra Nigeria. 
De to fuglungene finner hverandre på rørende vis. 

Men Folami blir angrepet av en mann, og Muriel tar kontakt med muskelmann Tom Stilton. 
Stilton er tidligere politimann, men sluttet og gikk noen år på fylla. 
I denne boka gjør han comeback, som en slags frilanser i Rikskrim (tilsvarende norske Kripos). 

Tom Stilton får jobb hos sin gamle venninne, den omfangsrike og supersmarte Mette Olsäter. 
Sammen med Olivia Rönning etterforsker de drapet på en tenåringsgutt som ble funnet nedgravd i Småland, med avskåret hals. 
Gutten er også voldtatt. 
Etterforskningen fører dem etter hvert til kloakken i Bucuresti. 

Flakker for vidt 

Handlingen flakker vidt og bredt, fra Filippinene, til mange steder i Sverige, Nigeria og til Romania. 
Mye handler om relasjonene innad i etterforskningsgruppen, og Olivia blir gravid. 

Det sier seg selv at det er vanskelig å ha like god greie på alt, og få alle elementene til å smelte sammen. 
Noen av scenene hadde passet bedre i en Batman-film enn i en svensk krimbok. 
Monstre med avkuttede ører i Bucuresti-kloakken - det er litt over toppen. 

Det kunne vel skjedd under den kaotiske flyktningkrisen at noen lokket til seg enslige asylsøkere. 
Men jeg tror ikke helt på opplegget. 

Politisk korrekthet på svensk 

Cilla og Rolf Börjlind vil uten tvil si noe viktig om flyktninger. 
Da slår den svenske, politiske korrektheten ut i full blomst. 
Bosse i etterforskningsgruppen drister seg til å slå en spøk om rom-folk. 
Da møter han Mette Olsäter, som et tonn med murstein: 
– Har du fordommer overfor rom-folk? 
(...)Uansett foreslår jeg at du slutter å spøke. 
Det er tydeligvis strengt forbudt å spøke med så alvorlige ting i Sverige. 

"Sov du vesle spire" rundes av med et meget spennende og tilfredsstillende actionklimaks. 
Boken er vel verd å lese. 
Men neste gang håper jeg av Börjlindene konsentrerer seg om litt færre historier. 

LES OM FLERE NYE KRIM-BØKER 
