Vil du unngå å bli drittsekk?Slett sosiale medier! 

Nettveteranens velmente råd til menneskeheten. 

Dersom du som bruker av såkalte sosiale medier føler at du blir manipulert eller drevet i feil retning, er denne boka noe for deg. 
Den vil bekrefte de negative fornemmelsene og forklare deg hvorfor det er slik. 

Hvis du ikke har noen problemer med dette og føler at sosiale medier beriker livet ditt, er boka også midt i blinken. 
Den vil gi deg et perspektiv som forsyner deg med en sunn skepsis til vår tids største farsott. 
Kanskje vil du følge Laniers råd og melde deg ut av hele denne digitale omgangsformen. 

Silicon Valley-guru 

Jaron Lanier (48) er ingen hvem som helst. 
Han er en veteran fra Silicon Valley og regnes som skaperen av uttrykket «kunstig virkelighet», altså en datateknologi som gir brukeren tilgang til en alternativ dataskapt verden i «Total Recall»-stil. 

Han har de siste åra markert seg som en skarp kritiker av de totalitære mulighetene som ligger i utviklingen av internet. 
Han kaller for eksempel wikipedia for «digital maoisme», og det er ikke fordi han er maoist. 
Boka som nå kommer på norsk, «Ti argumenter for å slette sosiale medier NÅ» har vakt oppsikt verden over. 

Usaklige anklager 

Laniers brodd er rettet mot den kommersielle drivkraften bak fenomener som Facebook, Twitter, Instagram, Google og så videre. 
Bak alle fraser om et internasjonalt samfunn og sosial kommunikasjon mellom medmennesker, ligger et kynisk og hensynsløst motiv: 
Å tjene penger på reklame. 

Klikktall er denne kulturens abrakadabra. 
Og de øker i takt med aggresjonsnivået og provokasjonskraften i innleggene på nettet, ikke de mer gemyttelige hverdagsbeskrivelsene som inkluderer barnebilder og rapporter fra bursdager, bryllup og begravelser. 
Det som virkelig får nettet til å svinge, er usaklig kritikk, forakt og latterliggjøring. 
Eller for å si det med Lanier: 
«Oppmerksomhetssøkende drittsekker gis makt». 

Viktig analyse 

Privatlivet til brukerne blir invadert. 
Man merker det gjennom algoritmene som fører til at målrettet reklame sniker seg inn på skjermen din, men det er bare fornavnet. 
Lanier mener at brukerne blir manipulert på en antihumanistisk måte. 
Sannheten blir undergravd, følelser som empati og ærlighet blir brutt ned på en uverdig og destruktiv måte. 

For å synliggjøre poengene sine, innfører Lanier begrepet BUMMER (på engelsk «nedtur»), en forkortelse som oversatt til norsk betyr noe slikt som at brukernes atferd blir endret på en måte som gjør det mulig for «imperier» å utnytte dem til sin fordel. 
Hvis jeg skulle ha noen innvendinger mot dette kampskriftet, må det være at Lanier i for stor grad bruker BUMMER-begrepet for å forklare sine ideer. 
Han er bedre når han setter vanlige ord på sine tanker. 

Uansett: 
En viktig bok om den forvirrende tida vi lever i, der politikk reduseres til utskjelling og trusler. 
Og vanlige folk risikerer å få det vi kaller sjel underminert uten at de engang merker det. 
