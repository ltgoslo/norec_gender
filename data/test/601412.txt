Vakker spenning
Noah Hawley er på sitt beste når det er stille. 
Det er forfriskende i en spenningsroman. 

Noah Hawley er mannen bak tv-serien «Fargo». 
«De som faller» er hans fjerde roman. 
Den er både vakker, intrikat og spennende. 

Et privatfly styrter i sjøen med to mektige familier og en kunstner om bord. 
Kunstneren, som er en dyktig svømmer, klarer å svømme inn til land med 4 år gamle JJ på ryggen. 
Hawleys beskrivelser av kampen mot vannet, bølgene og eget sinn er noe av det vakreste i denne romanen. 
Stille og dramatisk på en og samme tid, og man tar seg i å tenke at dette kunne jeg lest en hel roman om. 

Slik blir det ikke. 
For så snart de to er i sikkerhet på land, begynner Hawley å flette inn bakgrunnshistoriene til alle passasjerene og besetningen om bord. 
Samtidig følger vi etterforskningen og de overlevende og etterlattes uker etter styrten, hvor de må takle både sorg og et medietrykk uten like. 

Noah Hawley maler fram de ulike karakterenes særtrekk på en stillferdig og til tider humoristisk og nærmest karikerende måte, samtidig som han holder på spenningen og interessen ved at leseren gradvis får et bilde av hva som ledet til at flyet styrtet. 
Selv om det er mange vekslende perspektiver blir det aldri rotete eller uoversiktlig. 
Vi får bare nye lag med informasjon om det samme hendelsesforløpet, fortalt fra ulike synspunkt på mesterlig vis. 
Slik bygges spenningen gradvis opp til et klimaks mot slutten når alt til slutt kommer for en dag. 
En imponerende roman med andre ord. 

Dette er en av de få spenningsromanene man vil huske i ettertid, ikke minst på grunn av Hawleys rike språk og kreative fortellerstil. 
Samtidig mestrer han å få leseren til å fundere underveis – hva ville en selv gjort dersom man var i samme situasjon? 

Anbefales på det varmeste. 
