Årets Lucinda Riley: en gavepakke av deilige floskler
Lucinda Rileys femte bok i maratonserien om sju eksotiske søstre er storslått underholdning. 

Tenk deg en vakker, godhjertet, sorgtung og gjeldstynget lord, som attpåtil er hjertekirurg og ulykkelig gift med en skrekkelig kone. 
Dette er mannen som den unge vakre zoologen Tiggy forelsker seg i. 
Veien de to må gå før de endelig får hverandre er lang, komplisert og farefull – der de til og med får hjelp fra høyere makter. 

Irske Lucinda Riley har de siste sju åra solgt 1,1 million bøker bare i Norge. 
Siden 2015 har Cappelen Damm latt henne åpne bokåret med denne pageturneren av en romansyklus, som også er planlagt som tv-serie av en av Hollywoods største produksjonsselskap. 

«Månesøsteren» er femte roman i rekken på sju, om adoptivsøstrene til den mystiske mangemillionæren Pa Salt. 
Han døde i første bok, og etterlot hver av døtrene et brev med gåtefulle hint om hvor de skulle finne sitt opphav. 
Det har brakt oss til Brasil, Australia, England, Frankrike, Østerrike og – av alle steder – til Heddal i Telemark der Riley uten blygsel dikter inn Edvard Grieg. 

Klarsynt sigøyner 

Nå er det den femte søsteren Tiggys tur. 
En sart og vever kvinne, dyreelsker, veganer, godhjertet og klarsynt. 
Hun avbryter en lysende forskerkarriere for å arbeide for den vakre ulykkelige lorden om å redde utrydningstruede villkatter på den enorme konkurstruede eiendommen hans i Skottland. 
Her skjer det mye. 
En fremmed mann dukker opp, som gjør den ulykkelige lorden enda mer ulykkelig. 
Tiggy selv blir stalket av en innpåsliten milliardær, som viser seg å ha en skummel forkjærlighet for søstrene. 
Mens en gammel klarsynt sigøyner gjenkjenner Tiggy som en av sitt folk. 
Det bringer henne til Spania. 
Nærmere bestemt til hulene i Sacromonte i Granada, der sigøynerne har holdt til i hundrevis av år. 

Som alltid hos Riley er det en parallellhistorie hentet fra fortida, som forteller om søstrenes forfedre – eller mødre. 
I denne boka følger vi tre generasjoner kvinner – og får innsikt i sigøyner og flamenco-kulturen i Granada, og brutaliteten under den spanske borgerkrig. 
Mest sentral er fortellingen om den bitte lille ildfulle Lucia, som kom til å bli verdens fremste flamencodanser. 

Dramatikk og magi 

Riley skriver underholdningslitteratur. 
Flosklene hagler og Riley nekter seg lite når det gjelder dramatikk. 
Men hun kan sjangeren, og jeg blir som alltid imponert over hvor grundig setter seg inn temaene og miljøene hun baker inn i bøkene sine. 
Her er stor kjærlighet, nedslakting, flukt og tragedier, fyll og utroskap. 
Legg til en god porsjon magisk realisme – om en hvit hjort, klarsynthet og forbannelser, så har du ei bok du bare kan gi deg hen til. 
