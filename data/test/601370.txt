Skråblikk på et litt slitsomt strandkrabbeliv
Visste du at et blitte lite krepsedyr kan lure ei hannkrabbe til å tro at den er ei hunnkrabbe? 

Alt dette og mer til får du vite noe om i faktadelen i boka Strandkrabba. 
Men før du kommer så langt, får du leve deg inn i krabbehverdagen, slik den kan fortone seg på innsiden av et lekespann med vann. 

Bildeboka "Strandkrabba" av av André Vaaler, Oscar Jansen (illustrasjoner) og Audun Rikardsen (fakta og foto), er nemlig delt i to. 
Før faktadelen er det en historie om ei lita krabbe som egentlig ikke synes krabbelivet er noe særlig attraktivt. 
Spesielt ikke om sommeren. 
Og særlig ikke i bunnen av ei bøtte med altfor lite vann. 

Det vil si, det tar litt tid før vi skjønner at det handler om ei krabbe. 
"Sommeren er ikke god for alle. 
Alle snakker om å ta vare på naturen, men er jeg en del av den? 
Jeg har lurt litt på det", åpner boka. 
Og teksten akkompagneres av lekende barn på ei strand. 

Når vi blar om, ser vi rett inn i et gult spann, med ei strandkrabbe i. 
"Jeg har ligget mye halvdød i røde og gule spann", får vi vite. 

Dette fungerer. 
André Vaaler fenger oss fra starten, og det er lett å engasjere seg i krabbas skjebne, der den først blir lurt av ei klesklype med blåskjell, så fanget av en hov, puttet oppi ei bøtte med altfor lite vann - og til slutt kastet på sjøen igjen, sammen med 87 andre medlemmer av krabbestorfamilien. 

Vaaler forteller med både humor og alvor, og blir ikke mer overtydelig i budskapet enn at vi tåler det. 

Oscar Jansen har illustrert boka. 
Sommeren er full av uro, her er lys og farger og fart, mens vinteren, når "... best av alt: 
Det er ingen barn som vil leke med oss", får tre fram i mer mettede og rolige blåtoner. 

Kunnskap og empati er fint å ha med seg, også på stranda en sommerdag. 
