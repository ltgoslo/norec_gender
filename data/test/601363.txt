De glemte folkets lidelser
En særdeles sterk beskrivelse av en brutal virkelighet. 

Den tyske evakueringen av befolkningen i Finnmark og Nord-Troms gjennom verdenskrigens siste vinter førte med seg store lidelser for befolkningen, og mange liv gikk tapt, men for «søringene» var Nord-Norge langt unna. 
Omfanget av tragedien sank ikke inn. 

«Vi er det glemte folket,» sier en av kildene med rette i Asbjørn Jaklins velskrevne bok, der han overbevisende bidrar til bedre kunnskap om, og innsikt i, følgene av den brente jords taktikk. 
Mange stemmer, mange kilder veves sammen til et dystert helhetsteppe. 

Det var Hitler som beordret området evakuert. 
Deretter skulle all bebyggelse brennes ned, all infrastruktur ødelegges, all buskap slaktes. 
Det skulle ikke være stein tilbake på stein når russerne rykket inn. 
Ordren ble gjennomført med nidkjær grundighet. 
Omlag 50 000 mennesker lot seg tvangsevakuere, mange under forferdelige forhold. 

25 000 mennesker valgte å trosse pålegget. 
De trakk seg bort under evakueringen og levde i gammer, fjøs, huler eller lappet sammen et provisorisk husvære i ruinene av et ødelagt bygg. 

Men de var på ingen måte trygge. 
Tyskerne og norske overløpere vendte tilbake og drev helt frem til de siste krigsdagene ren klappjakt på alt som beveget seg, mennesker som dyr. 
Mange ble skutt, andre berget livet så vidt det var. 
Det manglet ikke på helter, ofre eller skyldige i denne krigens krampefase. 

Jaklin vier et kapittel til den forferdelige dyremishandlingen tyskerne stod for. 
De helte bensin på sauer og satte fyr på dem. 
Kyr og andre dyr ble spiddet eller avlivet på annen bestialsk måte. 
For menneskene som var glad i sine få husdyr, var dette en stor belastning. 

Hensikten med boken har vært å fylle et hull i den omfattende litteraturen om andre verdenskrig, en oppgave han har løst på en god måte. 
Det er sterke historier i dette helhetsbildet, men kildene og Jaklin henfaller ikke til sentimentalitet. 
Det ligger nok fjernt fra det nord-norske lynne. 
