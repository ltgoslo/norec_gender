For mye «squirt»
Pute-humor fungerer best på tv. 

Henriette Steenstrups karakter Edel Hammersmark Gjervan er ute med ny bok, «Kalenderpiken – full pakke hele året», som er en samling erotiske noveller. 

Tittelen og omslaget på boka er fritt inspirert av Audrey Carlans «Calendar Girl: forført», som handler om en kvinne som tar på seg jobben som eksklusiv eskortepike i 12 måneder for å betale ned farens spillegjeld. 

Edel Hammersmark Gjervan deler derimot erotiske opplevelser fra et helt «vanlig» liv i Oslo. 
Bare at det er for mye av alt. 
Hun tenner på alt og alle, og fyller alle åpninger med det som er for hånden. 
«Spunk» og «dåsevann» renner alle veier. 

Flere norske kjendiser får gjennomgå. 
Erik fra Erik og Kriss blir overfalt av Edel på Tryvann, Magnus Carlsen og Hans Olav Lahlum bli overrumplet på et hotellrom, mens Dag Otto Lauritzen aka «Dag Pervo» blir Edels store sexfantasi når hun får være med på «På tur med Dag Otto» til Frankrike. 
Og Espen «Shampo» Knutsen leder an et helt hockeylag som forsyner seg av «stjerna» til Edel. 

«Calendar Girl» og «50 Shades of Grey» har tatt kåte husmødre verden over med storm, med erotikk og S & M. 
Alt dette harselerer Edel med. 
Men er det særlig vellykket? 
I varierende grad. 
Et par av novellene er riktig så morsomme, men så blir det på et tidspunkt litt for mye «squirt»-humor. 

Som leser blir du til tider litt uvel, humrer til tider, men sitter egentlig igjen med ganske lite etter å ha lest 12 erotiske noveller signert Edel. 
Vi har uttrykket pute-tv. 
Dette er en pute-bok. 
Og pute-humor fungerer kanskje best på tv. 
For det som gjør Edel morsom på tv, er hele hennes karakter og formidlingsevne. 
Selv om du levende kan se henne for deg i novelleform, er det likevel noe som mangler for at dette sitter som det skal. 
