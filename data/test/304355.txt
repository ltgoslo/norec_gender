Sterkt språk i krimroman om en svensk skoleskyting
Malin Persson Giolito går sin far G.W. Persson en høy gang. 

Rettssaldramaet er en av kriminalromanens mest spennende varianter. 
I dag er det mer vanlig i TV-serier enn i romaner, men det har også lange, litterære tradisjoner, fra Erle Stanley Gardners historier om Perry Mason til John Grishams neglebitende thrillere. 

Malin Persson Giolito (47) er en rutinert advokat. 
Hun er utdannet jurist og har i mange år jobbet i EU-kommisjonen i Brussel. 

Persson Giolito er datter av den kriminallitterære kjempen Leif G.W. Persson, som Ingvar Ambjørnsen i en anmeldelse i fjor utnevnte til den beste, nålevende, svenske krimforfatteren. 

Støtt på egne bein 

Men hun trenger ikke sin fars navn for å hevde seg i et kriminallitterært selskap. 
Hennes fjerde roman, «Størst av alt», som nå kommer på norsk, fikk i fjor Svenska Deckarakademins pris som beste krim. 
Den er en utmerket roman. 
Den skiller seg dessuten ut fra de fleste nordiske krimromaner ved å gjøre rettssalen til den sentrale kulissen. 

Utgangspunktet er en såkalt skoleskyting. 
En elev, en overklassegutt ved navn Sebastian, har skytevåpen med på skolen, Djurholmens almene gymnas, og meier ned nesten hele klassen sin. 
Bare to mennesker overlever. 
Den ene er hovedpersonen i boka, Maja. 
Den andre er Samir, hennes tidligere kjæreste. 

Tiltalt for dobbeltmord 

Han vitner og forklarer at Maja tok livet av to elever, Sebastian, som hun også har hatt et komplisert forhold til, og bestevenninnen Amanda. 
Slik er situasjonen når rettssaken starter, med Maja i tiltaleboksen og hennes foreldre på første rad på tilhørerbenken. 
Hennes skjebne er avhengig av drakampen mellom aktor og forsvarer. 

Boka er drivende godt skrevet. 
Fortellerstemmen tilhører den 18 år gamle Maja. 
Alt som foregår i rettssalen og i fengselet blir filtrert gjennom hennes språklige toneleie, vokabular og assosiasjonsmønster. 

Hun er en begavet forteller, som med en form for ironisk distanse observerer verden, inkludert advokater, dommere og journalister. 

Sveriges rikeste mann 

Maja er en blanding av Pippi Langstrømpe og Holden Caulfield i J.D. Salingers «Catcher in the Rye». 
Med sitt frodige språk maner hun fram fortida; hendelser og relasjoner som går forut for den fatale massakren i klasserommet. 
Hennes forhold til venninnen Amanda, og ikke minst til Sebastian, sønnen til Sveriges rikeste mann, Claes Fagerman. 

Skildringen av dette ungdomsmiljøet blir også et vrengebilde av det svenske klassesamfunnet, med den dekadente Sebastian dansende som et berust, arrogant, selverklært overmenneske i sitt rikmannsunivers. 

Maja blir en del av denne ville festingen, en partykultur som inkluderer stoffmisbruk, dyre reiser til Sør-Europa og skjødesløs omgang med mennesker. 
Denne luksustilværelsen bærer også i seg kimen til den volden som utøves, noe forfatteren får fram gjennom sin virtuose framstilling av Majas tankeverden. 

Usynlige skuddsår 

Boka handler om vår tid, om hvordan omsorgssvikt kombinert med et bekymringsløst forbruk framkaller følelseskulde og likegladhet med andre menneskers liv og skjebne. 
Maja bærer en slags språklig maske, som beskytter henne mot å ta de fryktelige hendelsene innover seg. 
Men leseren unngår ikke å se sprekkene i masken, som avdekker smerte og sårbarhet. 
Sjelen er full av usynlige skuddsår. 

«Jurister resonnerer, forfattere fantaserer,» skriver Persson Giolito i sitt etterord. 
Selv gjør hun begge deler, med full styrke. 
Språket er utmerket oversatt til norsk av Monica Carlsen. 
Hun har gjort en kjempejobb. 
