Bokanmeldelse:Clare Mackintosh: 
«Jeg ser deg» 

Å møte blikket til en fremmed på t-banen kan være pinlig. 
I Clare Mackintoshs intenst spennende thriller «Jeg ser deg», er det ikke bare ubehagelig. 
Det er livsfarlig. 

For Zoe Walker – en svært så gjennomsnittlig hustru og mor i førtiårene – begynner marerittet på t-banen. 
På vei hjem fra jobben blar hun i en avis da blikket hennes faller på en tilfeldig sexannonse. 

Bildet i annonsen er av henne. 

Snart viser det seg at fremmede menn forfølger henne. 
Et lugubert nettsted har spesialisert seg på å legge ut detaljert informasjon om unge og modne kvinners reisevaner. 

Først når en av disse kvinnene blir funnet drept, innser politiet alvoret. 

Bokens andre hovedperson, Kelly Swift, er romanens mest spennende figur. 
Den tidligere detektiven er degradert til å patruljere Londons undergrunnsbaner etter å ha mishandlet en voldtektsmann under et avhør. 
Kelly ser sammenhenger som mordetterforskerne ikke oppdager og forsøker å bli innlemmet i etterforskningsteamet. 

Om forfatteren: 

Romanen har tre distinkte fortellerstemmer. 
Zoe Walker forteller sin dramatiske og paranoide historie i jeg-form. 
Perspektivet til politikvinnen Kelly Swift formidles i tredje person entall, mens vi møter den uhyggelige og kyniske bakmannen i korte, anonyme og kursiverte kapitler. 

Hva driver tilsynelatende sympatiske og høyst vanlige mennesker til å bli skruppelløse mordere? 
I virkelighetens verden er svarene mange. 
I kriminalfiksjonen likeså. 
Denne bokens største svakhet er drivkraften og motivasjonen til de skyldige. 
Selv om forfatteren gjør en iherdig innsats for å begrunne hvorfor og hvordan noen mennesker er kaldblodige kynikere bak sine velfungerende fasader, har jeg problemer med å godta forklaringen hennes. 

Når denne innvendingen likevel ikke trekker helhetsinntrykket ned på poengskalaen, skyldes det romanens andre og betydelige kvaliteter. 

«Jeg ser deg» er en velskrevet, vellykket og intenst spennende oppfølger til den tidligere politietterforskeren Clare Macintoshs debutroman «Jeg lar deg gå». 
Språklig og stilistisk holder romanen – prikkfritt oversatt av Ulrik Farestad – et høyt nivå. 
Toneleiet er erke-britisk, dramaturgien og plottet tett og medrivende. 

På alle nivåer er boken det britene kaller a good read – en vellykket og ikke minst underholdende psykologisk thriller. 

Å møte blikket til en fremmed på t-banen eller trikken blir ikke det samme etter dette. 

TOM EGELAND 
