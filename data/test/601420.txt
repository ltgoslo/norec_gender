Om å være ny i et fremmed land
Boka om flyktningjenta Amina og en skadet fugl hjelper oss til innlevelse. 

Amina har flyktet fra krig og skal begynne i barnehagen i et nytt land. 
Hun kjenner ingen, og hun er redd. 
Hun forstår ikke språket og vanene. 
En gutt blir sint på henne, fordi hun ikke følger reglene. 
Men Amina finner en skadet fugl hun må ta vare på. 

Forfatter Paul Leer-Salvesen fra har skrevet over 20 barne- og ungdomsbøker og en rekke bøker for voksne, inkludert fagbøker. 
Til daglig er han professor i etikk ved Universitetet i Agder. 
Illustratør Oscar Jansen er grafisk designer og har illustrert flere bøker. 
Begge er fra Kristiansand. 

Kunst kan i mange tilfeller handle om å ha på andres sko og se noe fra nye og fremmede synsvinkler. 
Det er lett å lese ”Første dag for Amina” i forlengelsen av forfatterens etiske engasjement. 
”Bomber får fugler til å slutte å synge”, skriver forfatteren. 

Fuglen er en rød tråd og et fint gjennomgangstema i boka. 
Enda mer gir den en nydelig perspektivforskyvning. 
Den blir en metafor for flyktningen, samtidig som den er et levende vesen som er avhengig av Aminas innlevelse for å overleve. 
Slik gjør forfatterne det tydelig for oss at vi både trenger noen som ser vår smerte – og at vi trenger å være den som ser. 

Oscar Jansen har lagt mye tyngde og sorg inn i illustrasjonene. 
De er mørke og tette, motivene er ofte sett litt på avstand, eller ovenfra – fra fugleperspektiv. 
Coveret er tiltalende og vil trolig gå rett til hjertet på de små leserne. 
Et uttrykksfullt jenteansikt, med en fugl sittende på hodet. 
Jeg kunne nok likevel ønsket meg en litt tydeligere endring i uttrykket med vendepunktet i boka. 

Etter min mening kunne forfatteren også utnyttet fuglemotivet enda mer, gjerne på bekostning av den ellers fine beskrivelsen av hverdagen i barnehagen. 
Jeg kunne også ønske at konflikten med den sinte gutten var fulgt opp og at den ikke bare fikk gå over av seg selv. 
