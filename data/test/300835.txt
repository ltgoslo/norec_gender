En barnebok som viser hva som kan skje hvis vi tør å slippe andre inn
Også de fremmede og rare. 

Møt herr Hansen. 
En bebrillet, stram kar med vest og tvers over-sløyfe. 
Herr Hansen har ingen venner, han liker ikke dyr og strengt tatt ikke barn heller. 
En dag ser han noe mistenkelig i hagen: 

«- Milde makaroni! 
Herr Hansen myser mot lyset. 
Plutselig blir det mørkt i rommet. 
Noe skygger for sola.» 

Kløktig nok venter forfatter og illustratør Elisabeth Moseng til neste bildeoppslag med å avsløre sjokknyheten: 
Det står en diger, gul elefant i hagen til surpompen. 
Og verre: 
Med dyret følger en gutt. 
Herr Hansen blir illsint! 

Gretten 

Historien er ikke nyskapende, men øm og velfortalt. 
Syttitallsklassikeren «Mr. Grumpy» i Roger Hargreaves «Mr. Men»-serie synes å være en inspirasjonskilde. 
Humøret på Grumpy er tilsvarende muggent, men han har tross alt venner, som Mr. Quiet og Mr. Nervous. 
For Herr Hansen kommer omslaget etter en dramatisk natt. 
Kanskje folk og dyr ikke er så ille likevel? 

Mosengs visuelle univers er fargesterkt. 
Elementærfargene dominerer og blir lystig brukt. 
At en elefant kan være gul og en kaktus blå, slås fast med største selvfølgelighet. 
Bildene er rike på bevegelser, her er alle i farta, og det skaper energi. 
Også perspektivet er i bevegelse. 
Ofte kikker vi rett inn i bildet, andre ganger ser vi bakhodet til Herr Hansen, eller vi betrakter scenen som utspiller seg fra et fugleperspektiv. 

Pigger som beskyttelse 

Gjentakelse av farger, mønstre og elementer gir et helhetlig uttrykk til bildefortellingen. 
En fugl og et ekorn dukker stadig opp. 
De er ikke alltid godt synlige, så her kan barnet trene sin visuelle oppmerksomhet. 
En kaktus er et annet gjennomgangsmotiv. 

Symbolsk sett er jo Herr Hansen er en fyr med piggene ut. 
Men, som den våkne leser vil se, er kaktusen på forsats-papiret annerledes først og sist i boka. 
Bakerst har de blå kaktusene fått røde blomster og meningen er klar: 
Selv det bistreste mennesket kan blomstre når det får næring. 

Plass til en elefant? 

Moseng har en lang karriere innen reklame og som illustratør av barnebøker. 
I 2014 debuterte hun også som forfatter. 
Årets bok er fint formulert, likevel begeistrer den visuelle fortellingen mest. 
Stilistisk kan hun minne om Kari Stai og Kaia Dahle Nyhus. 
Alle tre illustrerer med kontraster, kraft og følelser. 

«Herr Hansen får besøk» er en varm fortelling om vennskap, om fordelene, men også om omkostningene. 
Boka forteller barna at dersom de tør slippe andre inn - selv de fremmede eller rare (som gule elefanter) - kan vidunderlige ting skje. 
