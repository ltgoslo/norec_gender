Brennende sjeler i Southampton
M. 
J. Arlidge er tilbake i storform. 
I "Er du med på leken" brenner både bygningene og sjelene. 

M. 
J. Arlidge: 
Er du med på leken. 
Krim. 
Oversatt av Astrid Almaas. 
433 sider. 
Vigmostad & Bjørke. 

Natten lyses opp av flammene fra tre branner i Southampton. 
En brannmann går inn for å redde et barn: 
"Det var et inferno i flammer som kom nedenfra og opp, fra sidene, og skremmende nok også ovenfra." 

Politiet utelukker fort at brannene er tragiske tilfeldigheter. 
Etterforsker Helen Grace skjønner at noen kveiker opp nøye planlagte mordbranner. 
Neste natt tennes tre nye branner. 
Men hva er sammenhengen mellom dem som blir drept? 

Vilt begeistret 

Jeg ble vilt begeistret da Matthew "M. J." 
Arlidge debuterte med "Elle melle" i 2014. 
Da måtte Helen Grace og hennes kolleger fakke en forstyrret person som bortførte par. 
Kidnapperen ga ofrene et ultimatum: 
Den ene kan få leve ved å drepe den andre. 

Bok nummer to og tre, "Bro, bro brille" og "Dukkehuset", var også meget bra. 
Men begynte opplegget å bli litt likt? 
Hvor mange seriemordere kan egentlig gå løs i Southampton? 

Noe helt annet 

"Er du med på leken" er noe helt annet. 
Forfatteren beskriver spennende og skremmende hvordan folk opplever brann. 
Ofrene blir skildret inngående. 
Vi føler virkelig deres smerte – som når 16–åringen Luke prøver å redde seg ut av flammene via en smal gesims: 
"Han var svimmel, andpusten og veldig, veldig redd." 

M.J. Arlidge kjemper i toppen av Premier League. 
Hans krim–spill drives raskt framover i lengderetningen, med mange samtidige bevegelser og dype løp i bakrommet. 

"Er du med på leken" er delt opp i korte kapitler som ender i neglebitende klippehengere. 
Vi får historien fra flere forskjellige synsvinkler, både ofre, skurker og politimenn. 
Internett og sosiale medier veves inn i handlingen på en overbevisende måte. 

En skitten hemmelighet 

En mistenkt blir pågrepet midt i boken, alt virker å stemme, men kan Grace og kollegene bevise at han er skyldig? 

Hovedperson Helen Grace har en skitten hemmelighet – hun liker å bli pisket og slått. 
Denne gang har hun funnet seg en ny mann som slår henne, fordi den gamle ble forelsket. 
Denne mannen – Max 
Paine – fortsetter å slå en gang Helen sier stopp. 
Det blir en herlig scene, når Helen bestemmer seg for å bokstavelig talt slå tilbake. 

Temaet i boken han sies å være dårlig samvittighet og skyld. 
Helen Grace føler skyld for søsteren som ble morder. 
Politikvinnen Charlie har dårlig samvittighet for at hun ikke er tøff nok. 
Mange pårørende føler skyld for at de ikke tok godt nok vare på sine kjære. 

Toppen på kransekaka 

Når en som leser føler sympati for skurkene – det må virkelig være toppen på kransekaka. 
Hvor mange uforståelige monstre har vi ikke lest om gjennom årene? 
Slike skurker handler helt uten gjenkjennelse eller troverdighet. 

Å få til en troverdig skurk – det er et skikkelig svennestykke for en krimforfatter. 
Men klarer du skape en skurk vi føler sympati for, da kjemper du i egen klasse. 
M. J. Arlidge har klart den bragden. 

"Er du med på leken" er skummel og skremmende. 
Jeg orket ikke å lese for lange strekk om gangen – det var rett og slett for mørkt. 
Samtidig forteller boken oss at det finnes trøst i all elendigheten – gode mennesker som gjør gode gjerninger. 
"...om det finnes mye mørke i verden, så finnes det også godhet". 

LES FLERE KRIMANMELDELSER: 
