Så krampaktig og fjåsete at det nærmer seg smakløst
Denne nye barneboken om hinduheltinner er blottet for sjarme og varm. 

Rick Riordans Fantasy-serie om den greske halvguden Percy Jackson har vært en eventyrlig suksess. 
Der flyttet han den greske og romerske gudeverden til det moderne USA, og fulgte opp med serier både om egyptisk mytologi og norrøne guder. 

Nå ekspanderer han med en imprint for Disney-konsernet, der han inviterer forfattere til å skrive fantasy bygget på myter fra sine land. 
Den edle hensikt skal være å gi barn innsikt i de mange rike mytologiske tradisjonene. 
Men Roshani Chokshis amerikaniserte versjon av de hellige hinduistiske tekster er så krampaktig og fjåsete at det nærmer seg det smakløse. 

Verdens undergang 

Aru Shah er tolv år gammel. 
Moren hennes jobber på Museet for gammel indisk kunst og kultur i Atlanta. 
Aru er et ensomt og venneløst barn med en voldsom fantasi. 
Så voldsom at klassekameratene beskylder henne for løgn. 
For å imponere dem, gjør hun en ting hun har lovet moren aldri å gjøre. 
Hun tenner den urgamle lampen i Gudenes hall. 
Da vekker hun den fryktede Soveren. 
Det er en demon som vil tilkalle Shiva, Ødeleggelsens herre. 
Om Shiva våkner, vil han gjøre slutt på tiden og verden vil gå under. 

Reinkarnerte halvgudinner 

Det er med andre ord voldsomme krefter i sving, som i all Fantasy-litteratur. 
Chokshi har fulgt oppskriften slavisk. 
Aru og Mini, den andre heltinnen, er like venneløs og ensom som andre fantasy-helter og heltinner. 
De viser seg å være reinkarnerte halvgudinner, døtre av himmelguden Indra og dødsguden Dharma Raja. 
Ved hjelp av blant annet sine guddommelige fedre, et levende slott, en syvhodet hest, en magisk ball og et speil får de ni dager på seg for å redde verden fra undergang. 
Da må de finne tre nøkler og gjennom store prøvelser i noen veldig skumle supermarkeder, Glemselens bro og Dødens kongerike. 

Krampaktig humor 

Chokshi har brukt myten om Pandavabrødrene i det episke Mahabharata-diktet som utgangspunkt for denne fortellingen. 
Den rommer de mest fantastiske skikkelser og uhyrer. 
Men den nærmest livløse fortellerstilen gjør at boka mangler både varme og sjarme. 
Chokshi synes i tillegg til å være så redd for at unge lesere skal kjede seg, at hun pøser på med krampaktig og fjåsete humor. 
Som da Mini og Aru kommer til Dødsens rike og ser køen med nylig avdøde mennesker som venter på sin Kharma. 
Blant annet «et svært solbrent par i turutstyr med noen skikkelig stygge blåmerker og skrammer. 
Og en skallete jente i sykehusdrakt med en silkekanin i armene». 

Det er mulig dette er ment å alminneliggjøre døden. 
I mine øyne er det direkte smakløst. 
