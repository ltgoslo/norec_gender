Solid skrivekunst i intimt format
Fortellinger om avskjeder med den samme kvinnen gir et fascinerende kunstnerportrett 

Tolv avskjeder, et portrettintervju og en tale. 
Det er bokas fjorten noveller. 
Alt handler om Judith. 
Talen er det hun selv som holder. 
Som helhet nærmer denne boka seg romanen. 
Alle novellene bindes sammen av at det er ulike fortellinger om den samme personen, forfatteren, kunstneren, moren, kjæresten, elskerinnen, hotellgjesten, venninnen, konkurrenten Judith. 

Vanligvis vil man om en novellesamling tenke at de kan leses sånn av og til, likegyldig hva rekkefølgen er. 
Denne samlingen bør leses i ett, som en roman altså. 

Det er mange avskjeder å forholde seg til. 
Alle er navngitt, og noen ganger må man jobbe litt for å finne ut hvem som er hvem her. 
Den første avskjeden er datterens. 
Victoria tenker at hun egentlig ikke var ønsket. 
”Og så kom du” pleier Judit å si, litt for nøytralt og likegyldig. 

Hun vet ikke om hun er glad i sin mor. 
Men nå er moren gammel og trenger mye hjelp, og når Victoria forlater morens leilighet og lukker døren bak seg, tenker hun at det kanskje er siste gangen. 
Og hun må ha psykologhjelp for å takle følelsene: 
Hun er ikke sikker på om hun vil sørge om det nå er siste gangen. 
Det er en sterk åpning. 

Gjennom alle de andre avskjedene får vi del i brokker av et kunstnerliv, et sterkt liv som har satt spor i mange mennesker. 

Hilde Lindset forteller på en måte som gjør forfatter Judith troverdig. 
Victorias fortelling er jo litt av en sjokk-åpning. 
Man kjenner lite sympati med denne aldrende kunstneren. 
Men så kommer ungdomsportretter, reiseportretter, møter med kvinner og menn som nyanserer bildet. 

Til slutt er det skapt et ganske helhetlig bilde av en kvinne med mål og ambisjoner, en sterk kvinne som utretter mye, ikke minst skaper masse kunst og får en høythengende internasjonal pris for sitt verk. 

Hilde Lindset har allerede etablert seg som en fremragende novellist. 
Denne boka bekrefter hennes styrke som forfatter i dette formatet. 
