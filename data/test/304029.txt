Dette er årets påskekrim for venner av crime noir
Joseph Knox skriver om fortapte sjeler i mørkeste Manchester. 

Med begrepet britisk krim, går assosiasjonene fort til Agatha Christie og gullalderen i mellomkrigstida. 
Mysterier som best lar seg lese i en chesterfield-lenestol foran en blafrende peisild. 

Men britene har også sine tradisjoner innenfor den motsatte retningen, det hardkokte storbydramaet der motivet for forbrytelsene snarere er grådighet og maktsyke enn sjalusi og arveoppgjør. 

Den mørke himmelen 

Derek Raymond (1931-1994) fra London regnes som denne sjangeren store far i England. 
Hans nihilistiske, mørke stemninger er fulgt opp av forfattere som John Harvey, Philip Kerr, skottene Ian Rankin og Allan Guthrie, eller den produktive Ken Bruen fra Irland. 

Siste skudd på stammen er Manchester-forfatteren Joseph Knox, av mange regnet som et litterært stjerneskudd på den mørke himmelen over England. 
Hans debutroman «Sirenene» er ute på norsk. 
Forfatteren besøkte Norge under Krimfestivalen; en ung, blid mann som så ut som alt annet enn en lurvete detektiv. 

Bar og bokhandel 

Sin innsikt i Manchesters mørkeste gater og bygårder har han fått gjennom jobbing på barer i fotballbyen, sin litterære begavelse har han utviklet gjennom lesning og atter lesning. 
Han har også jobbet i bokhandel. 
I tillegg til å være forfatter er han ansatt som litterær agent for den store bokhandlerkjeden Waterstone. 

Debutboka er første bind i en planlagt serie om politimannen Aidan Waits. 
I store deler av boka er man som leser bekymret for neste bok i serien. 
Man er stadig i tvil om helten kommer til å overleve i Manchesters underverden. 

Jenter som kurerer 

Waits har gjort noen tabber som politimann, blant annet forsøkt å stjele en pakke med beslaglagt kokain. 
Han er selv stoffmisbruker, særlig av amfetamin, og står i fare for å miste jobben for alltid. 
Men så får han en mulighet. 
Av sjefen får han tilbud om at saken blir henlagt hvis han tar på seg et skummelt spaneroppdrag. 

Snart viser det seg at jobben er å spore opp den skakkjørte datteren til et parlamentsmedlem. 
Waits kaster seg ut i nattelivet og oppdager at den lokale narkobaronen holder seg med en gruppe unge, pene jenter, som er narkokurerer. 
De bringer diverse kjemiske rusmidler til neonglitrende barer og nattklubber. 
Tilbake tar de med seg oppgjør for salget. 

Krig i gatene 

Waits virvles dypt inn i denne næringskjeden, men oppdager etter hvert at hans rolle er mildt sagt uoversiktlig, både som spaner og etter hvert som fortrolig med mannen som styrer narkosalget. 
Et parti med dødbringende stoff får hele bransjen til å eksplodere, samtidig som en tidligere bandeleder slippes ut av fengsel. 
En maktkamp er i gang, og midt i fettfatet sitter Aidan Waits. 

Historien er fortalt gjennom en tett og effektiv jeg-fortelling. 
Stadig tydeligere tegnes et mønster der både Waits selv og jentene han møter i systemet, er samfunnets tapere; utnyttet, ødelagt og overlatt til voldelige løsninger. 
Uten sentimentalitet bretter Knox disse sammenhengene ut for leseren. 

Korthogd prosa 

«Sirenene» handler om resultatet av kynisme i en verden der målet - å leve et liv i dekadent luksus - behersker folk både i forbrytermiljøene og blant samfunnets støtter. 
Knox skildrer disse menneskene i en knapp og korthogd prosa uten ornamentering eller patos, men med skarpe dialoger, det hele troverdig oversatt av Stian Omland. 

Dette er årets påskekrim for venner av crime noir. 
Men den inneholder ingen reklame for Manchester som turistby. 
Og ikke ett ord om fotball. 
