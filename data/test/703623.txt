BOK:Helt uten holdbarhetsdato 

Kan 3000 år gamle tekster ha noen helst relevans i dag? 
Kan de 150 salmene som utgjør den bibelske Salmenes bok gi mening for oss? 

Geir Hellemo: 
Livet i Salmenes bok - 40 betraktninger. 
175 sider. 
Verbum. 

Geir Hellemo, teolog og professor emeritus, mener åpenbart det, og han har tatt for seg 40 av de 150 poetiske tekstene i et forsøk på å løfte dem inn i vår tid, våre liv. 
Resultatet er en vakker liten bok i tre deler: 
I hoveddelen reflekterer han rundt det poetiske språket og det religiøse, men også menneskelige, innholdet, i andre del viser hvordan disse tekstene ble framstilt i middelalderske skrifter, i tredje gjengis hans 40 utvalgte salmer i full versjon. 

De to siste fyller ut bildet, men det er første del - der forfatteren selv bruker både sin kunnskap og evne til ettertanke rundt de eldgamle tekstene, noen av de eldste i vår sivilisasjon, som gjør boken meningsfull. 
Kanskje burde han brukt enda mer av sin viten til å plassere tekstene i en historisk sammenheng selv om hovedmålet hans er å gjøre dem aktuelle for lesere i dag. 

Det gjør han til gjengjeld godt, selv om han noen ganger kan bli vel innovervendt. 
Best er han i partiene der han viser at både klagen og jubelen, raseriet og takknemligheten er etablerte, bibelske uttrykk. 
Og at det nettopp i denne spenningen ligger innsikt og uttrykk som ikke er begrenset av årstall: 
«Ropene mot Gud, de springer ut av all den nøden som er i oss og omkring oss. 
Salmene lar nøden bestå (...) fordi den ikke lar seg avskaffe. 
Nødens mange ansikter kjenner jeg igjen», skriver han i etterordet, før han legger til at religionen gir «et annet orienteringspunkt» som plasserer mennesket midt mellom gudløsheten og blikket, ropet mot Gud. 
Enten det er i Davids salmer fra om lag 1000 år f.Kr. eller desperasjon fra krigens og sultens ofre i 2017. 
