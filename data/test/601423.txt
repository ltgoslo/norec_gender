Skal vi ta piller mot aldring?
Den som vil slåss mot forfall og aldring får mange gode råd i denne boka. 

Det står mer i denne boka om aldring enn viktigheten av mosjon, kosthold, røykekutt og måtehold med alkohol. 
Vi får vite om hvorfor disse tingene er viktige, om hvordan de biologiske mekanismene fungerer, og det er interessant. 
For øvrig hører søvn også til den lange remsen av ting som er viktige for både en god alderdom og et langt liv. 

Men det som er nytt ut over denne dybdeinformasjonen, er kapitlene om hva som faktisk «står skrevet» i genene og hva som styrer aldringsprosessen. 

«Aldring hos mennesket er ikke bare spørsmål om slitasje og forfall, det er en styrt prosess», slår forfatteren fast; han har doktorgrad i biologi. 

Med «styrt prosess» mener han at genene våre har skapt et vedlikeholdsprogram som passer for et gitt antall år; maksimalt 122 år, kan det se ut til så langt. 
Vi er altså ikke ment å skulle vare, men hvor lenge hver enkelt av oss holder, er individuelt - styrt av arvemessige forhold, men også av livsførsel. 

Her er masse å lære, og stoffet er popularisert og lett å forstå. 

Imidlertid er ikke alt helt faglig-saklig, for å si det slik. 
Forfatteren trekker noen konklusjoner her og der som en kan stille spørsmål ved, som at behovet for kontakt med andre avtar med alderen; at de som har mentale lidelser helst bør jobbe med problemene selv framfor å oppsøke hjelp, og ikke minst den rare påstanden at kvinner lever i mange tiår etter at de har sluttet å kunne få barn fordi genene på et eller annet mystisk vis har planlagt at de skal stille opp som bestemødre! 
Snakk om spekulativ «vitenskap»! 

Alle vil neppe være enig med forfatteren i at folk bør ta piller for å fremme/dempe kroppens vedlikeholdsprogram, men han presenterer en liste over medikamenter han anbefaler folk å ta for å forsinke aldringen (s. 231). 
Ett av dem er Nikontinamid ribosid, som visstnok påvirker stamcelleproduksjon - og er det siste hotte på internett. 

Så for den som har lyst til å kjempe mot forfallet, gis her oppskriften. 
