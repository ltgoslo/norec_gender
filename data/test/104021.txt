Bokanmeldelse:Fredrik Backman: 
«Bjørnstad» 

Sterk og utfordrende relasjonsroman om livet i et lite samfunn der det bare er én ting som gjelder: 
Ishockey! 

«Bjørnstad» er et lite, fraflyttingstruet småsted langt nord på den svenske «gläsbygden», der ishockey er både limet og livsblodet for befolkningen, iallfall den mannlige delen. 

Framdriften er langsom i romanens første del. 
Et stort persongalleri skal på plass, samt en god del informasjon om selve bygda. 

De rike bor på «Høyden», de fattige i «Dumpa» og den jevne middelklassen midt imellom. 
Vi møter trenerne for A-laget, ungdomslaget og guttelaget, (alle menn som ikke akkurat framstår som blendende pedagogiske begavelser) med familier. 
Hockey-gutta er 15-17-åringer som Kevin, lagets stjerne, bestevennen Benjamin, stortalentet Amat, kraftpluggen Bobo og mange andre. 

Sportsjefen Peter, advokatkonen Mira, datteren Maya og hennes venninne Ana blir sentrale i handlingen etter hvert som det spisser seg til. 

Om forfatteren: 

En ugjerning midtveis i romanen sender bygda og de involverte inn i en krisetilstand. 
Menneskelige hensyn og moralsk rett står mot pengemakt, sponsorinntekter og klubbens omdømme. 
Det bygger seg opp til en dramatisk konflikt. 

Backman skriver lett, men kan være tyngre på labben når det gjelder antydningens edle kunst. 
Han flørter gjerne med serieromanens overforenklinger. 
Enten i setninger som: 
«Hun har alle følelser i seg samtidig: sinnet, sorgen, maktesløsheten, hevnlysten, hatet, trusselen, skrekken». 
Eller han gjør enkelte karakterer flate og forutsigbare. 
Forfatteren har også en tydelig moralsk agenda som han vil ha leseren med på. 
Greit nok. 
Men det blir ikke alltid stor litteratur av det. 

På sitt beste risser han opp hendelser og situasjoner med en egen visuell, filmatisk styrke. 
Ikke noe å si på at «Bjørnstad» skal bli fjernsynsserie. 
Her er nok av karakterer og opptrinn å boltre seg med! 

Anmeldt av: 
Arne Hugo Stølan 
