Tåler vi enda en dose dramatisert beretning om heltene fra Telemark?
Tungtvann i amerikansk tapning. 

Tåler vi enda en dose dramatisert beretning om tungtvannet, heltene i Telemark og den allierte kampen mot Hitlers atombombe? 
Den amerikanske journalisten og forfatteren Neal Bascomb bygger mye av sin bok på britiske, amerikanske, tyske og norske arkiver, men bringer egentlig lite nytt til den velkjente historien. 

På plussiden må det anføres at Bascomb skriver profesjonelt og engasjert, og vi blir igjen sterkt berørt av motstandsmennene som var villige til å ofre alt i kampen mot tyranniet. 

Bestselger 

«Vinterfortet», som har ligget på New York Times bestselgerliste, beretter inngående om tungtvannets historie, og Norges unike posisjon som verdens største produsent av denne viktige ingrediensen i Nazi-Tysklands ambisiøse planer om å konstruere et helt nytt våpen – en bombe «omtrent på størrelse med en ananas» som ville være «en million ganger mer effektive enn tidligere eksplosiver», slik den tyske atomfysiker Werner Heisenberg formulerte det i 1942. 

Hva var dette tungtvannet, egentlig, som piplet ut, omtrent som fra en lekk kran oppe på Vemork i Rjukan? 

Litt populærvitenskap 

Allerede i 1934 hadde den amerikanske kjemikeren Harold Urey mottatt Nobelprisen for oppdagelsen av tungtvann, som i naturen er uhyre sjeldent. 
Men ikke på Vemork, som hadde tilgang til store mengder billig elektrisitet for framstilling av tungtvann ved elektrolyse. 
Hva dette stoffet kunne tjene til var mer uvisst. 

Helt til Heisenberg og kompani fant ut at det tunge vannet kunne brukes som en nødvendig moderator i framstillingen av en atombombe. 

Slag i slag 

Forfatteren skal ha honnør for at han ganske grundig forteller om denne viktige delen av kjemiens og partikkelfysikkens historie på en forståelig måte. 

Etter den populærvitenskapelige prologen går det slag i slag: 
Først den berømte Vemork-aksjonen natt til 28. februar 1943 da fire menn, anført av den 23 år gamle Joachim Rønneberg, tok seg inn i det aller helligste og sprengte tungtvannsannlegget i en vellykket sabotasjeaksjon uten tap av menneskeliv. 

Da tyskerne gjenopptok produksjonen, iverksatte britene ni måneder seinere et nokså mislykket bomberaid. 
Og som en siste kommandoaksjon i februar 1944 ble jernbaneferga DS «Hydro» senket på Tinnsjø for å hindre utskipning av tungtvann, og 18 personer omkom. 

USA overtar 

På det tidspunkt spile tungtvannet mindre rolle i dramaet, amerikanerne hadde med sitt Manhattan-prosjekt for lengst tatt ledelsen i kampen om konstruksjonen av verdens første atombombe. 

Neal Bascomb, som tidligere har utgitt «Jakten på Eichmann» i norsk oversettelse, er en pålitelig og etterrettelig forfatter. 

Han er opptatt av motstandsmennenes mentale påkjenninger, men markerer seg mest som lettlest, noen ganger glatt, thrillerforfatter med raske sceneskift og kjappe innklipp av spennende episoder; en metode som utvilsom appellerer til et bredt publikum. 
