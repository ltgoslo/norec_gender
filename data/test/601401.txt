Mesterlig om isens helter
Fint portrett av den aldrende og syke Roald Amundsen på hans siste tokt. 

Kristensens bok om redningsaksjonene rundt Svalbard sommeren 1928 er en uhyre godt komponert og nitid spennende beretning om den internasjonale innsatsen for å finne den italienske generalen Umberto Nobile, som forsvant med luftskipet «Italia» etter å ha vært på Nordpolen. 
Roald Amundsen, verdens mest berømte polarforsker, meldte seg. 
Så forsvant også han, et sted mellom Tromsø og Svalbard. 
Leteaksjonen ble betydelig utvidet. 

Da det store luftskipet, dimensjonene var enorme, deiset i isen, løsnet den bakre gondolen med seks overlevende, blant dem ekspedisjonslederen. 
De fant så mye proviant og utstyr at de mente de kunne overleve 70 døgn. 
Det ble 48. 
Blant utstyret var en liten radiosender som de omsider fikk til å virke. 
Likevel var det en stor utfordring å finne dem, der de var strandet på et stadig mindre isflak, før de ble bragt i sikkerhet. 
Men luftskipet hadde flydd enda en ukjent distanse. 
De ble aldri klarlagt om mannskapet i den forreste gondolen hadde overlevd. 

Av Amundsens fly ble det etter hvert funnet vrakdeler, slik at verden i september måtte innse at Amundsen og fem andre var omkommet. 

Kristensen tegner gjennom boken et fint portrett av den aldrende og syke Amundsen, som norske myndigheter parkerte på sidelinjen. 
Han var bitter, men slo til da Frankrike tilbød ham et fly. 

Bare letingen etter Amundsen engasjerte 1700 mennesker. 
I aksjonene var sju nasjoner med, og bak den italienske tronet Mussolini, lite fornøyd med Nobiles innsats. 
Han ble gjort til syndebukk og degradert. 

Polarforskeren skriver intenst om en iskald verden hun kjenner. 
Vi følger Nobile og hans menn i kampen for livet, de uredde flyverne over polarødet, skipenes styrkeprøve mot isen, journalistenes pågang. 

Et drama av verdensformat utspilte seg, men forfatteren har full kontroll. 
Denne beretningen er bedre enn noen krim, men dessverre fra virkeligheten. 
20 menneskeliv gikk tapt. 
