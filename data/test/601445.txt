Stormaktenes dødelige spill
Syria-krigen er komplisert. 
Cecilie Hellestveit hjelper oss å forstå den et stykke på vei. 

«If you think you understand Lebanon, you haven’t been properly briefed». 
Cecilie Hellestveit starter boken sin om Syria med ordene fra en ikke navngitt talsperson fra FN-styrkene i Syrias naboland på 80-tallet. 

Cecilie Hellestveit er en erfaren analytiker og forsker, med bakgrunn fra blant annet Nupi og Prio i Oslo og Atlantic Council i Washington. 

Og hvis Libanon er komplisert, er Syria langt verre å forstå seg på. 
Jo lengre vi trenger inn i detaljene, jo vanskeligere synes det å finne noen farbar vei ut av denne krigen. 
Vi bør forsøke å forstå, for dette er den største og mest dødelige væpnede konflikten verden opplever nå. 
Den preger oss gjennom flyktningene som kommer til Europa og fremmedkrigerne som har reist for å delta. 

Når man har lest analysen hennes, har man lært en hel masse, men finner ingen som helst grunn til å føle noe håp. 
Skjønt, det kan man heller ikke kreve av utenrikspolitisk formidling. 

Det man imidlertid må få lov å ønske seg, er stramme redigering. 
Det er fristende å bruke begrepet «sprenglærd» når Hellestveit drar oss gjennom detaljene i politiske og religiøse motsetninger i Midtøsten. 

Politiske nerder med over gjennomsnittlig interesse for regionen vil like dette. 
I noen kapitler får man imidlertid følelsen av å lese et portrett av hele Midtøsten og ikke en analyse som har til hensikt å forklare oss bakgrunnen for Syria-krigen. 
Spesielt i bokens midtseksjon med mye historiske referanser er det mye å holde styr på. 

Bokens beste partier er starten, med en fin og pedagogisk redegjørelse for Syrias folkegrupper og geografi, som øker forståelsen av aktørene i landet. 
Og avslutningen, der Hellestveit endelig slipper seg litt løs og skriver hva hun tenker om de mange stormaktene som blander seg inn, og alle motivene deres. 
