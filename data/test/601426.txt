Sorgtung familiesaga
«Fortielser» har et enormt potensiale, og sterke passasjer, men gir for mye plass til en bitter hovedperson. 

I «Fortielser» tar Monica Csango fra Kristiansand igjen opp tråden fra sin dokumentarfilm «Evig din» (2005) om besteforeldrenes dramatiske og kortvarige kjærlighetshistorie. 

I 1939 møtte ungarske Magda veskemakeren Ferenc. 
De forelsket seg hodestups, giftet seg raskt, og alt lå til rette for at det unge jødiske paret skulle ha en lysende fremtid. 
Men så kom krigen. 

Sentrum for handlingen i «Fortielser» er Csangos farmor Magda som bodde i Budapest til hun døde i 2014. 
Csango vier mye plass til å vise fram den aldrende kvinnen som med sitt ustabile humør, sine divanykker og sin tidvise sjarm bruker alderdommen på å dyrke sorgen over sin tapte ektemann. 

Ungarn har en spesiell historie når det kommer til behandlingen av jøder før og under Andre verdenskrig. 
De antisemittiske lovene som ble innført i 1938 var så strenge at tyskerne ikke så noe behov for å innskrenke jødenes livssituasjon ytterligere. 

Csango skriver kyndig og godt om landets historie, og plasserer besteforeldrene i de forskjellige begivenhetene under krigen. 
Det er beskrivelser av barbariske henrettelser av jøder ved elven Donau, farmorens flukt fra dødsmarsjen hun ble tvunget ut på sammen med andre jødiske kvinner, og betraktninger om hvordan det å vokse opp uten en far etter krigen var normalen for de fleste barna. 

Når Csango har gjort seg ferdig med å skildre begivenhetene rundt krigen blir det mindre bevegelse i boka. 
Hun er flere ganger innom dramatiske historier om fjernere slektninger, men gjør seg raskt ferdig med disse. 
I stedet dveler hun ved minner om farmoren, og vier i overkant mye plass til hennes klær, parfymer og ekstravagante rutiner. 

«Fortielser» er et portrett av en kvinne som klamrer seg til minnet om det hun engang hadde, og til fantasien om det hun kunne hatt. 
Med litt større favntak og litt mer kontekst kunne dette blitt en enda mer universell fortelling om Holocaust, kjærlighet og tap. 
