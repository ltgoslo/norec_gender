Poetisk og dyster roman om jødisk kunstner
Én av de mange tragiske skjebner fra andre verdenskrig og jødeutryddelsen. 

”Charlotte” er basert på historien om den jødiske kunstneren Charlotte Salomon som døde tjueseks år gammel gravid i konsentrasjonsleir i 1943. 
Forfatteren, som gir seg til kjenne i romanen, er oppslukt av Charlotte og kunsten hennes. 
Han reiser til stedene hun har oppholdt seg og skriver om det. 
Noen steder blir han møtt av folk som vil fortelle, andre steder ikke. 

Ved første øyeblikk kan det synes som om man har åpnet sidene i en diktbok, men man skjønner etterhvert at dette er en roman. 
En forklaring på hvorfor romanen er skrevet på denne måten, kommer senere i teksten, og dette føles riktig å få vite. 

Selv om Charlotte er en roman, mangler den ikke det poetiske. 
Romanen er fyldig, tross dens sparsommelige oppbygning. 

”Charlotte tror ikke lenger at hatet kan være forbigående. 
/Det handler ikke om noen få fanatikere, men om en hel nasjon./Landet styres av en voldshungrig mobb. 
/I begynnelsen av april iverksettes boikotten av jødiske eiendommer./Hun ser marsjeringen i gatene, plyndringen av butikkene. 
/Den som kjøper av en jøde er et svin, leser hun. 
/ 
Det ropes taktfast og rasende. 
/Er det mulig å forestille seg Charlottes redsel?” 

Meta-aspektet ved den tilføyer historien noe godt og menneskelig ved å knytte et menneske som døde under grusomme omstendigheter til fremtiden og en historie, til andre mennesker (især forfatteren selv), selv om det ikke gjør historiens hendelser mindre tragiske. 

Å knytte sammen mennesker, tider og hendelser er viktig. 
Også dét er verdt å nevne, dette er en historie man har hørt i mange ulike versjoner tidligere, men likevel har Foenkinos maktet å fortelle den på nytt. 

Hans versjon har en verdi, fordi den gjør inntrykk – kanskje nettopp ved å knytte den til et enkeltmenneske. 
Selv om man vet hva som kommer til så skje, blir man ikke mindre berørt når man leser om det. 
