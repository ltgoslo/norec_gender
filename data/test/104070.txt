Bokanmeldelse:Nathan Hill: 
«Nøkken» 

På sitt beste er Nathan Hills debutroman «Nøkken» en intens og godt fortalt mor- og sønnhistorie, men den ender i for mye skvalder og sentimentalitet. 

Nok en gang kommer en omfangsrik amerikansk roman ut på norsk, som med brask og bram sammenliknes med bøker av John Irving og Charles Dickens. 
De er som regel tykke disse bøkene, med velsmurte plott som henter næring fra familiehemmeligheter og hendelser i nær amerikansk historie. 
Er det hold i hypen? 

En eldre kvinne kaster en neve småstein på en populistisk presidentkandidat idet han håndhilser på sine tilhengere. 
Hendelsen filmes og legges ut på YouTube, mediehysteriet er i gang. 
Faye Andresen-Anderson varetektsfengsles for terrorhandlinger og får kallenavnet «Pensjonistterroristen». 

Tyve år tidligere forlot hun sin mann og sønnen Samuel, tilsynelatende uten grunn. 
Samuel er nå en mislykket forfatter som ikke har klart å fullføre boken han mottok et stort forskudd på. 
Til livets opphold arbeider han som lærer ved et middels godt college, der han underviser late, bortskjemte studenter i engelsk litteratur. 

Når agenten truer med å kreve tilbake pengene etter forskuddet, oppstår ideen om å skrive en sensasjonspreget bok om moren han ikke lenger kjenner. 
Slik starter en intens jakt etter svar på hvem hun er, som går fra Samuels barndom til Fayes oppvekst i Iowa med en norsk far fra Hammerfest, studentopprøret i 1968 og de voldelige opptøyene i Chicago mellom hippiebevegelsen og politiet. 
« 
Det du elsker høyest, vil en dag såre deg dypest », sier Faye til Samuel før hun forlater ham. 
Påminnelsen kan minne om en floskel, og går som en rød tråd gjennom mange av bokens menneskeskjebner. 

«Nøkken», stødig oversatt av Vibeke Saugestad, er på sitt beste når den kombinerer humor og satire med det underliggende alvoret. 
Det handler om livsvalg og generasjonskonflikter mellom foreldre og barn, politikk, kjærlighet og uoppfylte drømmer. 
Særlig gode er underplottene, som blant annet tar for seg dataspillavhengighet og dagens studenters aversjon mot kunnskap som ikke er strengt matnyttig. 

Hill skriver med satirisk brodd og vidd om disse temaene – rett og slett kostelig lesning. 

Også scener fra Irak-krigen er skildret med stor overbevisning og kraft. 
Dessverre roter han seg litt for ofte bort i endeløse, detaljerte beskrivelser som ikke levner mye tiltro til leserens medskapende evner, særlig mot slutten. 

Denne trangen til å utbrodere svekker ikke bare karakterene, men boken som helhet, selv om det også er mye å glede seg over i Nathan Hills første forsøk på å skrive «the great American novel». 

Anmeldt av: 
Gabriel Michael Vosgraff Moro 
