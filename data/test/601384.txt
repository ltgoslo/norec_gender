Ujevnt fra Saabye Christensen
Diktsamlingen er morsom og underfundig, men kanskje ikke all verdens dypsindig. 

Lars Saabye Christensen ruver i norsk litteratur med mer enn 50 utgivelser i ulike sjangere: 
Romaner, skuespill, noveller og dikt. 
«De nye reglene» inneholder 93 dikt, de fleste svært korte, noen lengre. 
Noen er så korte at de blir som fyndord, aforismer, å regne. 
Og som slike er de både morsomme og til ettertanke. 
Som det første: 

«Melding hjemmefra / Jeg kommer ikke som jeg er / Så god tid har jeg ikke». 

Eller dette: 

«Oversikt i det blå / Han ventet helt til han så hvor landet lå / og rodde straks i en helt annen retning». 

Og dette: 

«Oppsummering om høsten / Før var jeg lykkelig / nå er jeg i bedre humør». 

Pussigheter kanskje? 
Morsomheter? 
Men med en liten ettertanke, ikke så veldig dypsindig kanskje, men noe er det der. 
I de lengre tekstene er det mye tilbakeblikk. 
Barndom, ungdomstid, det som var før, nostalgi og litt lengsel kanskje, er her mye av. 

Det er en forfatter på 63 som ser bakover. 
Her er et ettertenksomt og mangetydig «Portrett av forfatteren underveis», der forfatteren er «en handelsreisende i murstein og melankoli». 
Han reflekterer over nyere tendenser i litteraturen: 
«Livet hans egnet seg ikke som selvbiografi / Det var for kjedelig / Han så seg nødt til å dikte». 

Tre dikt har samme tittel som samlingen. 
Disse tekstene med nye regler er en blanding av fornuftige oppfordringer, snusfornuftige unødvendigheter og små absurditeter. 
«Aldri legg en brukt fyrstikk tilbake i esken» heter det først, fint illustrert på bokas forside og bakside. 
«Ikke snu deg i graven» må vel sies å høre til de mer absurde oppfordringer. 

«Ikke bruk ryggsekk i tettbygde strøk» er kanskje et memento til alle norske turister som belemrer storbyer verden over med sine ryggsekker? 
De nye reglene II lyder slik i all sin underfundighet: 

«Ikke grav der du står / Grav rett ved siden av / Legg så jorden i en koffert / Lukk kofferten / Bær hullet videre /Tøm det et annet sted». 
