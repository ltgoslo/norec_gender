Bukkene Bruse begynner på skolen, og rektor er en gammel kjenning
Årets «Bukkene Bruse»-bok vil ganske sikkert bli en vinner hos den yngre garde. 

Spenningen stiger fra første stund i den nye bildeboka til Bjørn F. Rørvik og illustratør Gry Moursund. 
Tegningene møter leseren og leder an uten tekst. 
En postelefant kommer syklende med et brev. 
På de neste oppslagene ser vi de tre Bukkene Bruse, som ikke gjør det slag. 

Brevet havner i bukkenes postkasse og ordlyden er foruroligende: 
«BOKENE BRUSE MÅ BYNE PÅ SKOLEN HILSN NY REKTOR». 

Tøys 

«Bukkene Bruse begynner på skolen» er tredje bok i dette bildebokeventyret, som startet med «Bukkene Bruse i badeland» (2009). 
Serien er en av våre største barneboksuksesser og årsakene er flere: 
En sikker forteller, et festlig miks av folkeeventyr og situasjoner som er relevante og gjenkjennelige for barna, en leken illustratør og en bølle av et troll. 
Alle har møtt en bølle. 

I årets bok går bukkene til skolen og leseren får kjennskap til skoleverdenens situasjoner, begreper og sjargong. 
Ord og uttrykk som «mellomtrinn», «rekke opp hånda» og «glemmekasse» introduseres. 
Slik får foreldre og barn mulighet til å møte skolen sammen, før første skoledag. 
Dette mer pedagogiske aspektet balanseres mot en stor porsjon spas og skremsel. 
Som her fra skolegården: 

« 
-Veit dere hvem dere skal passe dere for? sa de. 
-Den nye rektoren! 
-Hvorfor det? spurte Bukkene Bruse. 
-Han tar de minste elevene, sa den ene. 
-Han spiser førsteklassinger, gliste den andre». 

Engasjerer 

Rørvik aktiviserer leserne. 
Når bukkene bommer på et regnestykke, kan barnet korrigere. 
Den lille leseren kan briske seg, være suveren. 
Barnet kan også le av bukkene som tisser i skolegården, av rektor som kopierer rompa, og gjenkjenne elementer fra det klassiske eventyret. 
Bukkene tramper riktignok ikke på ei bru, de banker på ei dør. 
Den er rektors. 
Han er en gammel kjenning, og heretter øker villskapen. 
Og er det noe barn elsker så er det villskap. 

Illustrasjonene vekker gjensynsglede. 
Moursund mimer barnas verden - i strek, verktøy og teknikk. 
Her er det tusj, klipp, lim og barnlig «upresis» fargelegging som gjelder. 
Alt er kreativt komponert i denne boka, som også leker litt med formatet. 

Gjennomgangs-elementer binder alt sammen: 
Insekter summer rundt på sidene. 
Blomster plasseres i forgrunnen og fjell i bakgrunnen, for å gi dybde til det vi ser. 
Bildene er så rikholdige og fortellende at ordene nesten er overflødige. 
Men bare nesten. 

Eventyret om de tre «umuliusene» og det ampre trollet står fremdeles støtt, og årets bok vil temmelig sikkert bli en ny vinner hos den yngre garde. 
