Et utrolig og kynisk dobbeltspill
Dette er en av de mest eventyrlige fortellinger, grensende til det utrolige, jeg har lest på lenge. 

Dette er en av de mest eventyrlige fortellinger, grensende til det utrolige, jeg har lest på lenge, men alt så godt dokumentert at sannhetsgehalten skulle være solid nok, medregnet en liten tråd til Kristiansand. 

Det er to hovedpersoner i denne beretningen, den ene en britisk høytspillende adelsmann og opprører mot det britiske styret i Irland, Sir Roger Casement. 
Hans liv og skjebne, han ble hengt i 1916, er dokumentert i flere biografier. 

Men en ung mann fra Moss som kom til å spille en viktig rolle i de siste leveårene til Casement, Eivind Adler Christensen, har ikke påberopt seg særlig oppmerksomhet før Bjørn Godøy nå henter ham frem og vever ham inn i Casements liv fra de tilfeldig møttes i New York sommeren 1914. 

Casement mente han i Christensen hadde funnet en forbundsfelle han kunne stole på til siste slutt, og han lot heller aldri tvilen om det motsatte anfekte ham, noe han burde ha gjort. 

Under et opphold i Kristiania gikk Christensen til den britiske ambassadøren og angav sin velgjører, mannen som stadig utstyrte ham med penger, muligens også en gjengjeld for seksuelle tjenester. 

Christensen fortalte at Casement ville være om bord på en båt som skulle anløpe Kristiansand. 
Han sa seg villig til å reise ned for å lokke ham på land og dermed ville fellen smekke igjen. 
Men også dette var lureri fra Christensens side, og for den britiske ambassadøren og etterretningstjeneste ble forholdet til Christensen et ydmykende nederlag. 

Planen til Casement var å få tyskerne med på et opprør sammen med irske frihetskjempere, og de to oppholdt seg mye i Tyskland under krigen. 
Tyskerne var først positive til Casements planer, men entusiasmen minket, og irene alene iverksatte det som senere ble kjent som påskeopprøret 1916, et opprør som mislyktes. 

Godøy sørger for god driv i fortellingen, og han tar godt vare på så vel de store linjer som de viktige detaljene. 
Resultatet er en spennende og lesverdig bok om kynisme, svik og dobbeltspill med krigens drønn som bakteppe. 
