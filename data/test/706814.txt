Gammeldags kode-krim om internett
KRIM: 
Denne er som oppvarmede matrester, fra en kokk som kan mye bedre. 

Peter May: 
Ualminnelige mennesker. 
Krim. 
Oversatt av Ragnhild Aasland Sekne og Anlaug Lia. 
363 sider. 
Goliat forlag. 

Peter May (67) fikk enorm og fortjent suksess med sin trilogi fra Hebridene; "Svarthuset", "Lewismannen" og "Lewis-brikkene". 
Da blir det fristende for forlaget å gi ut tidligere bøker, som ikke er fullt så bra. 

"Ualminnelige mennesker" kom først i USA 2006, Storbritannia 2013, og nå altså i Norge. 
Når boka i tillegg oser av gleden ved å søke på internett, er det fort gjort at den går ut på dato. 

Vi befinner oss i Frankrike i 2006: 
Den tidligere kriminalteknikeren Enzo Macleod inngår et veddemål: 
Han skal løse syv berømte mordsaker, der morderen aldri ble tatt. 
Dette gjør Enzo ved å bruke moderne teknologi, mest ved å søke på internett, viser det seg. 
Det franske politiet er tydeligvis helt fremmede for å google. 

Første offer er Jacques Gaillard, en briljant professor som har vært savnet i ti år. 
Dypt nede i katakombene under Paris dukker det opp en kasse med menneskeknokler og noen rare gjenstander. 
Ved å analysere sporene finner Enzo en ny kasse med flere knokler og flere gjenstander, som leder ham videre. 
Snart blir Enzo selv utsatt for mordforsøk. 

Dette er gammeldags krim av Agatha Christie-typen: 
Mordet er som et puslespill der alle biter passer perfekt sammen. 
Eller et kryssord med bare fantastiske løsningsord. 
Etterordet opplyser at det er forfatterens ekstra intelligente kone som har konstruert gåtene i boken. 

Enzo Macleod er halvt skotsk og halvt italiensk. 
Vi får ikke helt taket på ham. 
Heller ikke bakgrunnen for veddemålet blir skikkelig etablert. 
Dette er første bok i serien Enzo-filene, men det føles ikke sånn. 

Jeg skal ikke bare være negativ. 
"Ualminnelige mennesker" er kompetent skrevet, det er innslag av humor og heftige sexscener. 
Det siste var det vel ikke så mye av i Agatha Christie. 

"Ualminnelige mennesker" er slett ikke dårlig, bare litt vanskelig å tro på. 

LES HELLER: 
