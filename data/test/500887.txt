Slik gikk det da BT skulle anmelde Jo Nesbøs nye krimbok
Beretningen om en varslet anmeldelse. 
Basert på en sann historie. 

Mandag 13. mars 11.00 Sender en e-post til forlaget og ber om pdf av Jo Nesbøs bok «Tørst». 
Skriver at jeg skal anmelde den for Bergens Tidende. 

Tirsdag 14. mars 15.23 Får e-post fra forlaget: 
«Kun 1 uke til TØRST. 
Sperrefrist er 21. mars. 
Dersom vi inngår avtale om at denne overholdes kan pdf sendes nå.» 

Tirsdag 14. mars 15.30 Sender e-post til redaksjonen i Bergens Tidende og spør om jeg skal undertegne. 
Bergens Tidende svarer de har som prinsipp å ikke skrive under avtaler som begrenser avisens redaksjonelle frihet. 
Avisen ber meg formidle videre at den uansett ikke hadde tenkt å publisere anmeldelse før etter lanseringen. 

Tirsdag 14. mars 15.35 Sender e-post til forlaget og får beskjed om at jeg vil få boken tilsendt mandag 20. mars. 
En dag før sperrefristen. 

Onsdag 15. mars 11.17 Leser et kapittel av Jo Nesbøs nye bok på VG’s nettsider og et stort intervju med ham. 
Leser også at boken er trykket i 300.000 eksemplarer og blir imponert. 
Folk må være ville etter Jo Nesbø. 

Torsdag 16. mars 19.29 Ser på NRK, som forteller at Jo Nesbø er gjest på Skavlan i morgen. 
Tenker ett kort sekund at Jo Nesbø må har skrevet litt av en bok siden han får så mye oppmerksomhet. 
Kommer på at anmeldelser er bannlyst frem til tirsdag. 
Funderer over om Skavlan er et slags reklameprogram. 

Fredag 17. mars 21.40 Ser Jo Nesbø på Skavlan. 
Nesbø forteller en historie om hvordan det er å være veldig kjent i utlandet. 
Forfattere som er kjent i utlandet pleier å skrive fabelaktige bøker, og jeg gleder meg til mandag. 

Lørdag 18. mars 21.00-23.00 Ser en episode av «Dexter» og tenker på Jo Nesbø. 
Ser deretter en episode av «True Blood» og tenker også på Jo Nesbø. 
Har Jo Nesbø i den siste boken skapt en fusjon mellom de menneskelige vampyrene i «True Blood» og den sympatiske massemorderen i «Dexter»? 
Jeg håper det. 

Søndag 19. mars 14.00 Leser nettaviser. 
Dagbladet anmelder Jo Nesbø til terningkast fem. 
VG anmelder 
Jo Nesbø til terningkast fem. 
Faller inn i grublerier. 
Hvorfor får de lov å skrive om Jo Nesbø i dag, to dager før sperrefristen? 
Hvorfor krever forlaget at akkurat Bergens Tidende må vente til tirsdag? 
Er det et komplott på gang? 

Søndag 19. mars 17.00 Får e-post fra forlaget med pdf av boken. 
«En utro distributør har solgt en bok. 
Sperrefristen er opphevet», står det i e-posten. 
Jeg tenker på alle landets post-i-butikker, alle bensinstasjoner, alle Remaer, Rimier og Kiwier og alle bokhandlere i vårt landstrakte land som selger «Tørst» av Jo Nesbø. 
Det finnes titusener man kan lure en bok av når den først er ute i butikker. 
Forlaget må ha vært naive. 

Søndag 19. mars 20.55 Leser «Tørst». 
Foreløpig altfor mange lange scener hvor karakterene doserer replikker til hverandre. 
Handler ellers mest om politietterforskernes mistrøstige kjærlighetsliv. 

Søndag 19. mars 21.59 Mister konsentrasjonen igjen. 
Hvorfor oppfører karakterene seg som om de vet det er en massemorder løs, når det bare har vært et mord? 
De opptrer som om de vet at de er med i en Nesbø-roman. 

Mandag 20. mars 17.00 Pause fra «Tørst». 
Ser på «Poirot» på NRK. 
Tenker at Jo Nesbø har noe å lære av de gamle mestrene, for eksempel å la leseren bli kjent med ofrene før de myrdes. 
I «Tørst» dør damene for fote uten at de får liv, personlighet, noe som gjør dem menneskelige. 

Mandag 20. mars 19.25 Ser på Dagsrevyen. 
Jo Nesbø er gjest hos Ingerid Stenvold, som gratulerer ham med gode kritikker. 
Jo Nesbø er lykkelig. 
De snakker om lykke og om Harry Hole, som også er en lykkelig mann i boken. 
Faller inn i grublerier. 
Sperrefristen var i morgen. 
I går ble den opphevet i all hast. 
En liten anmelder fra en regionavis er bare halvveis gjennom boken mens den utropes til suksess på Dagsrevyen. 
Tenker «fake news» og leser videre. 

Tirsdag 21. mars 20.00 Ferdig med Nesbø. 
Boken kom seg midtveis, men tapte seg på slutten da den eneste interessante karakteren også viste seg å være gal massemorder. 
Lite «Dexter» og «True Blood» å spore. 
Heller en teknisk, kalkulert krim med altfor mange klisjeer. 

Onsdag 22. mars 11.00 Bestemmer meg for å gi Jo Nesbø tre hjerter på grunn av noen gode finter her og der. 
Prosessen og romanen er to forskjellige ting. 
Finner frem PC-en og skriver beretning om en varslet anmeldelse. 
