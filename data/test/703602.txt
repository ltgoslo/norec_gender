ROMAN:Ambisjoner faller igjennom 

En roman som strekker seg over mange land og flere generasjoner, men som aldri går helt i dybden på noe eller noen. 

Mikkel Rosengaard: 
Forestillinger om Ana Ivan. 
Roman. 
Oversatt fra dansk av Trude Marstein. 
Gyldendal forlag. 
293 sider 

Danske Mikkel Rosengaards første voksenroman ”Forestillinger om Ana Ivan” levner liten tvil om at han er en ambisiøs forfatter. 
Her møtes tradisjonell fortellerkunst og livets store spørsmål - romanen utforsker hva tid faktisk gjør med oss, og hva hvor grensene for kunst går. 

Fortelleren i romanen er en ung dansk forfatterspire som flytter til New York for å være det det skjer. 
I metropolen møter han Ana Ivan, en spesiell kunstnersjel med en komplisert familiehistorie. 
Hun bestemmer seg for å dele sin livshistorie med ham, som er lutter øre i sin jakt etter gode historier. 
Slik blir det til at han skriver ned historien om Ana Ivans liv. 

Ana vokste opp i Romania med to foreldre som lærte henne alt om matematikkens verden. 
Fysikk, matematikk og teorier om relativ tid blir en livslang fascinasjon for henne. 
I sine kunstprosjekter lefler hun med menneskets oppfatning av tid, for eksempel ved å leve i totalt mørke i 30 dager for å se hvordan dette påvirker henne. 
Sånn sett er det lett å forstå hvordan denne unge kunststudenten blir så fascinert av Ana. 
Men det er dessverre vanskelig å i lese ham som noe annet enn kjedsommelig naiv. 
Denne rammen, med den unge, blåøyde mannen som skal fortelle historien til en utsvevende, eldre kvinne fungerer ikke helt. 

Samtidig som Anas livshistorie rulles opp går skjer det ting i fortellerens liv. 
Kjæresten kommer til New York, men henger ikke med i livet hans. 
Denne bihistorien får liten oppmerksomhet, og har egentlig ingen funksjon for selve historien som fortelles i denne romanen, altså historien om Ana Ivans liv. 
I tillegg er Anas fascinasjon for matematikk lite troverdig. 
Den er skrevet fram på en slik måte at det virker som amatørs begeistring mer enn ekte kunnskap. 
Siden hennes kjærlighet til matematikk og fysiske lover er en viktig drivkraft i hennes liv, og det er her hennes kunstprosjekt ligger, blir dette ødeleggende for leseopplevelsen. 
”Forestillinger om Ana Ivan” blir derfor en litt ufullstendig, ambisiøs roman. 
