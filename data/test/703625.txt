BOK:Det ble en bra debut! 

Voldsomme følelser i kortprosaform. 

Maia Kjeldset Siverts: 
Det ble en rotte! 
Flamme forlag. 
Prosa. 
116 sider 

Flamme forlag er gode på å få fram spennende, nye stemmer, og etter debutboka å dømme er Maja Kjeldset Siverts en av dem. 
”DET BLE EN ROTTE!” er vanskelig å beskrive, men lett å lese i det den er skarp og underholdende. 

”DET BLE EI ROTTE!” er en samling av kortere tekster som mer eller mindre står i forhold til hverandre. 
De ulike tekstene handler om alt fra kjærlighet, død, onani, voldelige parforhold, overraskende vennskap, kurbad, flaskepost. 
Ingenting er for stort eller for lite for Kjedset Siverts. 
Flere av tekstene inneholder elementer av magisk realisme, for eksempel blir mennesker dyr, og det gir mening i de små universene som skapes. 
Menneskene i disse tekstene er usikre, rare, intense og litt voldsomme, og det er lett å kjenne seg igjen i dem. 
Som Sigrid Undset sa det så fint: 
”vi er alle litt rare, det kommer bare an på om noen legger merke til det”. 
Disse små tekstene kan leses som en ode til nettopp det å være rar, og å tørre å la noen se det. 

En styrke ved tekstene til Kjeldset Siverts er de mange enkle beskrivelsene og passasjene der mye blir sagt med få ord. 
For eksempel beskriver hun en mann slik: 
”På universitetet gikk han for å være et geni. 
Han hadde vunnet en diskusjon mot Thomas Hylland Eriksen”. 
Dette sier å samme tid litt om mannen som blir beskrevet og mye om stemmen som beskriver ham. 
Slike kostelige skråblikk gjør tekstene til festlig lesning. 
Andre steder er fortellerstemmen mer direkte, som i teksten som heter ”hopp, snakk, spis” der ei jente forsøker å gå fra kjæresten sin: 
”Si nei til kjøpepizza, upersonlige julegaver og fittesnakk. 
Si nei til uvaska pikk. 
Si at du aldri vil ha dårlig sex igjen. 
(…) spør om løst og fast. 
Spør hva han er laget av”. 
Her blir leseren dratt inn i teksten ved at fortelleren henvender seg til et ”du”, det oppleves nærmest som et taktskifte, og slike grep holder intensiteten oppe boka gjennom. 
”DET BLE EN ROTTE!” er i det hele tatt en fandenivoldsk liten perle av en debut. 
