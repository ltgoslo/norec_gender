Krigen i Kristiansand
Knut Mæsel er produktiv som få, og når han som i denne boken kombinerer to av sine største interesser – krigs- og byhistorie – blir resultatet spennende. 
Det skader heller ikke at han har fått med seg tre andre ringrever i denne sammenheng – Bjørn Furuborg, Normann Liene og historikeren Johnny Haugen – som medforfattere. 
Ikke minst takket være Furuborgs rikholdige samlinger er boken dessuten blitt utstyrt med et omfattende foto- og dokumentmateriale som bare få har sett hittil. 

Boken tar for seg større og mindre begivenheter og hverdagsliv i Kristiansand i det første krigsåret, 1940 – helt fra loftsryddingsaksjonen i desember 1939, da svært mange av byens loft ble ryddet for rot og bortsatte ting, for å minske faren for brannspredning i tilfelle krig og flyangrep mot landet, via hendelsene den 9. april og evakueringen av nesten 20.000 kristiansandere til landsbygdene rundt byen og oppover i dalførene, til den tyske «julebåten» kom til Vesterhavna i desember med julemat og -gaver til okkupantene. 

Den store fortellingen om krigen ligger som et bakteppe i fremstillingen og strukturerer den, mens det er det sjeldne fotomaterialet, øyenvitneskildringene og minnene som bærer boken og løfter den godt over mengden av lokalhistoriske krigsbøker. 
For vekten er i stor grad lagt på å skildre hvordan så vel kristiansandere flest som tyske soldater opplevde det første krigsåret i byen. 

Ellers gjør det inntrykk å se og lese om kjente steder i byen og den rollen de spilte i 1940: 
Om Nasjonal Samling, som fra sensommeren av holdt ukentlige møter på Håndverkeren og i Klubben og hadde sitt partikontor i Markens, om idrettsstreiken som startet på et KIF-møte på Håndverkeren i november, om Kasernen som var tysk hovedkvarter og om sikkerhetspolitiet i Østre Strandgate. 

Herværende utgivelse er den første av flere påtenkte bøker om krig og hverdagsliv i Kristiansand 1940-45. 
Det er vel ingen stor overraskelse om det kommer (minst) fem bøker til. 
