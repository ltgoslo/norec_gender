Spørsmål jeg ikke visste jeg savnet
Trenger vi egentlig en spørrebok der spørsmålene kun handler om kvinner? 

Trenger vi egentlig en spørrebok der spørsmålene kun handler om kvinner? 

Svaret er egentlig helt åpenbart. 
Svaret er ja. 

"Kvinner er ingen ny oppfinnelse. 
Det kan bare virke sånn iblant", skriver forlaget selv i omtalen av boka. 

Det er ikke før man blir obs på det, at man virkelig legger merke til det. 
For vet vi ikke litt mer om "viktige menn", enn om "viktige kvinner"? 
Og dominerer ikke gutter og menns historier i filmer, tv-debatter, historiebøker og i media? 
Faktisk handler åtte av ti biografier som kommer ut i Norge i dag om menn. 

Det er også utgangspunktet for at forfatter Marta Breen laget en quiz-bok med 500 spørsmål, med svaralternativer, om nettopp kvinner. 
Spørsmålene handler om alt fra politikk og historie til sport og kultur. 
Felles for spørsmålene er at alle selvsagt handler om kvinner. 

Og den ideen er god. 

"Hvem sa "Du fødes ikke som kvinne, du blir det?", "Hvilket land var først ute i verden med å gi kvinner stemmerett?" og "Hvor lang er en gjennomsnittlig skjede"? 

Noen spørsmål er alvorlige. 
Andre kan man humre av. 
Sidene er illustrert med vittige tegninger fra Jenny Jordahl. 

I fjor kom Breen med boka «60 damer du skulle ha møtt. 
Norsk kvinnehistorie for deg som har det travelt», også denne illustrert av Jordahl. 

Både i den forrige boka og i denne får de fram poenget. 
At det finnes kvinner som har gjort en viktig jobb for samfunnet vårt. 
Og det selvsagte poenget, at kvinner er like viktige som menn. 
Da er det fint med spørsmål som gjør oss ekstra bevisste på det. 
