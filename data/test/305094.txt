To nye barnebøker om sjokolade:Én leder inn i fristelse, den andre ut 

Nyanser av brunt. 

Hva er det aller beste som finnes? 
Mange barn vil svare sjokolade, og to nye bildebøker frir uhemmet til dem. 
Men bare én av dem øker appetitten. 

«Sjokolade-Sivert» og «Den helt sanne historien om hvordan det aller beste ble til» er begge nokså tradisjonelt oppbygd, og spiller på kjente troper og mønstre. 
Begge løftes av samspillet mellom tekst og bilder og morsomme detaljer. 

Men der «Det aller beste» er laget av to skikkelige bestselgergrossister, Maja Lunde («Bienes historie») og Hans Jørgen Sandnes («Detektivbyrå Nr. 2»-serien), er det debutanter som står bak «Sjokolade-Sivert». 
Elna Teigen og Renate Thor er to så ubeskrevne blad at de ikke engang har fått navnene sine på forsiden. 

Sjokolade overalt 

Det hadde de fortjent, for dette er en stødig start, om en litt vel trygg. 
Det handler om Sivert, en sjokoladegal vri på kong Midas. 
Hele uka gleder han seg til lørdag, for da får han spise det beste han vet. 
Men da han våkner, har det skjedd noe rart: 
Alt er brunt! 
Og smaker sjokolade! 
Jeg røper ikke for mye om jeg sier at dette også er en vri på det nokså velbrukte scenariet «puh, så var det bare en drøm». 
Veldig originalt er det ikke, men yngre lesere kan følge historien med skrekkblandet fryd, ikke minst i det smått grufulle oppslaget som viser at også foreldrene har blitt til sjokolade. 
«Men ingen kan hjelpe ham nå», sier teksten, mens bildet forteller hvorfor. 
Grøss. 
Slikt samspill kjennetegner en gjennomført bildebok, og begge disse består glatt. 
I «Det aller beste» fortelles en ikke helt sann historie om sjokoladens opprinnelse: 
Lille Ninon fra Gourmet i Sveits savner bestevennen Choco, som har flyttet til Mexico. 
Én dag får hun et brev med noen rare, brune bønner. 
Samme dag snus landsbyen på hodet av en internasjonal kokkekonkurranse. 

Mettende farger 

Det er noe Donald Duck-aktig over både historien og illustrasjonene, med sine overdrivelser, typete persontegninger og energiske humor. 
Boka er markedsført heftig som «malt med ekte sjokolade»: 
Sandnes har brukt flytende sjokolade i fargeleggingen, og boka har mange nyanser av brunt. 
Det passer godt til alpelandsbymiljøet, og de flekkede tegningene gir et lekent og levende uttrykk. 

Kontrasten er stor til «Sjokolade-Sivert», hvor også brunfargen dominerer. 
Der går det i kraftige blokkfarger, som gir en mye mer mettende effekt: 
Den viser hvor kjedelig og trist verden hadde blitt hvis alt var av sjokolade. 
De rettlinjede papirklipp-illustrasjonene bidrar også til det litt stramme uttrykket. 
Fortellingen er mer formanende enn den boblende tøysehistorien til Lunde og Sandnes. 
Men det er mye gjenkjennelseshumor som løser opp, og som treffer de minste barna. 

Forfatter: 
Elna Teigen 

Illustratør: 
Renate Thor 

Forlag: 
Cappelen Damm 

Boka om Ninon har et større aldersspenn, takket være de mange innbakte referansene, poengene og sjarmerende sidehistoriene, som vi finner i bildene: 
Kokka som får en stekepanne i hodet og går med ispose på hodet, før hun finner opp iskremen, er et eksempel. 
Eller katten, høna og meitemarken, som påvirker konkurransen gjennom hele boka, men aldri blir nevnt i teksten. 

Takket være de små detaljene er «Det aller beste» ikke bare den boka som gir deg mest lyst på sjokolade, men også den som frister mest å lese på nytt. 
