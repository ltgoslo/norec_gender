Mannen som ville bli Elvis
Skyhøye ambisjoner, plastiske operasjoner og damehistorier: 
"Ensom som Elvis" må være den klart drøyeste rock'n'roll-biografien som noen gang har kommet fra Lyngdal. 

En ung mann står på en provisorisk scene bygget av paller inne på Spar-butikken. 
Flankert av frysedisker og med musikk på tape fremfører han gamle rock'n'roll-slagere. 
Og den unge mannen gir alt. 
"Han synger som om scenen var større, som om publikum faktisk var kommet for å høre ham og ikke bare har fått oppmerksomheten flyttet fra handlelistene et kort øyeblikk en lørdag formiddag." 

Pinlige opptrinn 

Boken om Kjell Henning Bjørnestad, kjent som "Kjell Elvis" blant folk flest, er full av slike noen ganger festlige, noen ganger underlige, ofte ganske pinlige opptrinn. 

Og Bjørnestad utsetter seg ikke bare for potensielt ydmykende ting som å kjøre show på nærbutikken. 
På denne tiden er han også i gang med en serie omfattende og kostbare kosmetiske operasjoner. 
Litt rettere nese, litt smalere munn og litt høyere kinnben er bare sånt som må til om han skal kunne oppfylle drømmen sin: å bli verdens fremste Elvis-imitator. 

Det store spørsmålet er hvordan en helt vanlig gutt fra Lyngdal kan finne på å gå så langt for å oppnå noe så absurd. 
Journalist og sambygding Bjørn Jarle Sørheim-Queseth finner kanskje aldri det ene, klare svaret. 
Men ingen kan si at han ikke snur hver eneste sten i forsøket. 

Tannproteser 

Her er historien om seksåringen som fikk livet endret av Elvis-filmen "Love Me Tender". 
Her er den om tenåringen som utviklet alvorlige komplekser da han måtte operere inn tannproteser. 
Og her er alle dem om den unge mannen som gang på gang satte alt over styr på grunn av de fikse ideene sine. 

Og innimellom får vi ubetalelige anekdoter fra feiden med det beinharde Elvis-miljøet på Notodden og en grundig gjennomgang av Elvis-imitasjonens lange og ikke så lite bisarre historie. 

Sympati 

Til sist skal også Kongen av rock'n'roll måtte vike plass for selve Kongenes konge i historien om Kjell Henning Bjørnestad. 

Men innen vi kommer så langt, skal vi ha humret, blitt pinlig berørt, sittet med hjertet i halsen og, ikke minst, fått en god del sympati for den uforbederlige entusiasten de kaller Kjell Elvis. 
