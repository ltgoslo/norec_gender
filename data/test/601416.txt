Spennande, amerikansk krim
God, men litt for omfangsrik krim. 

Forfattaren har skrive fleire bøker med Will Trent frå Georgia Bureau of Investigation som hovudperson, men dei har eg berre lese om. 
I denne nye krimboka har ho Sara Linton – den nye rettsmedisinaren til GBI og Wills kjæraste – som partnar. 

Eit lik blir funne på ein byggeplass der arbeidet har blitt avslutta. 
Dei to blir raskt klår over at dei blodige fotspora bort frå funnstaden er merke etter eit anna offer, truleg ei kvinne – som er søkk borte. 
Drapsofferet var for ikkje så lenge sidan politimann. 

At ein lokal idrettshelt eig lokalet der liket blir funne gjer arbeidet ekstra vanskeleg, særleg fordi han for kort tid sidan – med hjelp av dyre advokatar – blei frikjent for ein valdtekt. 

Verst er det likevel at radarparet Sara og Will på åstaden oppdagar ei direkte kopling til Wills alt anna er harmoniske fortid – for å seie det varsamt. 
Det handlar mykje om ektefolk, om mammaer og døtrer – og familieløyndomar som kan vere fatale. 

Som sagt, «Fanget» er mitt første møte med forfattaren Slaughter, og eg kan berre slå fast at ho er ein høgst oppegåande krimhandverkar. 
Ho skaper truverdige, sentrale personar, sjølv om ho – etter mitt syn – treng i meste laget av ord for å klare det. 

Nesten alle dei sentrale personane har sine vanskeleg handterbare demonar, slik det helst skal vere i ein psykologisk thriller. 
Det heile er amerikansk så det held – pengar styrer det meste. 
Mange pengar, både «kvite» og «svarte». 

Politisk er også denne boka interessant. 
Både direkte og indirekte er det ikkje vanskeleg å «lese» stor skepsis til kva massevis av dollar kan bety når det gjeld å unngå å bli dømt for til dømes seksuelle og valdelege overgrep – særleg mot kvinner. 

«Fanget» er ein psykologisk thriller som ruvar. 
Gjennom det meste av boka, er spenningsnivået høgt – eller skyhøgt. 
Mot slutten er det nesten – men berre det – uuthaldeleg. 
Kvifor berre nesten? 
Svaret er enkelt, 479 sider er i overkant. 
Ei viss innstramming kunne ha gjort denne gode, psykologiske thrillaren til ein suveren «sidevendar»! 
