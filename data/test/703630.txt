ROMAN:Som far, så sønn 

Psykologisk innsiktsfullt om løgn, mistenksomhet og fortielse. 

Sondre Midthun: 
Farvel til alt dét. 
Roman. 
511 sider. 
Cappelen Damm 

Sondre Midthun (f. 1986) debuterte i 2011 med ”Kom aldri nærmere”, om en oppvekst under en bitter og bister, uberegnelig far. 
I ”Farvel til alt dét” har gutten blitt mann og må håndtere de vanskelige minnene. 
Han har gått i dekning i den nå avdøde farens fiskebåt, på hjemstedet Malangen i Troms. 

Eplet faller ikke så langt fra stammen, viser det seg. 
Jeg-fortelleren Kjølstad er en ufordragelig Dagbladet-journalist som jukser og lyver seg fram i verden. 
Han føler seg ubetydelig og underdanig, og bygger en fortifikasjon av løgn omkring sitt skadeskutte sjelsliv. 
Han er unormalt opptatt av hva andre synes om ham, han vurderer, analyserer og legger uforholdsmessig stor vekt på selv de minste småord og tildragelser. 
Dessuten har han i alle år løyet om farens plutselige forsvinning. 
Kameraten Gustav, en slags Malangens Lothepus, sier det slik: 
”Du har en utrolig evne til å tro at ting er uklare eller skjulte, når de egentlig er helt åpenbare” (s. 407). 

Særlig går det ut over samboeren Karin, som må finne seg i alskens urimeligheter i det merkelig skjøre og kjølige forholdet de to har, der de går og skuler og spionerer på hverandre. 
Også fosterforeldrene som han har vokst opp hos, har alltid betraktet ham som ustabil og uhyggelig. 
Da han på et tidspunkt griper Karin i utroskap, rakner alt for ham, og han begynner å likne stadig mer på sin utålelige far, som han bare forakter. 
Her ligger en tragisk historie om mishandling og omsorgssvikt i bunn, men man får dessverre ikke mer sympati for fyren av den grunn. 
Kjølstad er en herjet mann som slites mellom kjærlighetslengsel og kontrollbehov, og som synker stadig dypere for hver løgn han konfronteres med. 
Kanskje kunne romanen vært mer økonomisk og strammere organisert, for her er en del unødige gjentakelser, fyllmasse og tomprat. 
Likevel, i sum har Midthun tegnet et intenst og troverdig psykologisk portrett av den unge mannens ferd mot avgrunnen, med en særlig snert i de ofte klamme dialogene og pinlige hverdagskonfliktene. 
