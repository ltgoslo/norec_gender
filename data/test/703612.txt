"Fanget" er en fengslende thriller
Det svinger virkelig av den nye thrilleren til Karin Slaughter. 

Karin Slaughter: 
Fanget. 
Psykologisk thriller. 
Oversatt av Mona Berge. 
479 sider. 
Harper Collins Nordic. 

Et lik blir funnet på et halvferdig utested, mannen bak er en kjent baskeballspiller og voldtektsmann. 

Politimann Will Trent og Sara Linton – rettsmedisiner og Wills kjæreste – blir satt på saken. 
De forstår at de blodige fotsporene som fører vekk fra åstedet tyder på enda et offer: 
En forsvunnet kvinne. 

På åstedet finner politiet en pistol med fingeravtrykkene til Wills kone, Angie. 
Dette treffer Will som en slegge. 
Angie er en forforferdelig person; sjalu, eiesyk, korrupt politi og horemamma. 
Likevel er Will glad i henne på et vis, samtidig som han er veldig forelska i Sara. 

Will er en veldig sympatisk detektiv. 
Det samme gjelder hans politipartner Faith. 
Forfatteren fyller flott på med personlige opplysninger om Will og Faith, innimellom mord og action. 
Leseren blir stadig bedre kjent med dem, på en måte som kjennes naturlig. 
Jo mer jeg fikk vite, jo bedre likte jeg etterforskerne. 

Karin Slaughter ble født i Atlanta, Georgia for 46 år siden. 
Hun fikk internasjonal suksess fra første thriller i 2001. 
Til sammen har Slaughter solgt over 35 millioner bøker. 
Det er fortjent dømt etter denne boka. 

For Slaughter skaper ikke bare spenning og action. 
Hun kan også skrive finstilt og vart om hvordan Will og Sara snakker forbi hverandre. 
Hva hun mente, hva han misforsto. 

Boka forteller også mye om samfunnet i Atlanta, Georgia: 
Hvordan rike folk kommer unna med både mord og voldtekt, bak muren av advokater og sikkerhetsfolk. 

Men bokanmeldere må jo klage: 
På side 231 skifter Slaughter synsvinkel. 
Nå får forferdelige Angie fortelle sin historie. 
Hva skjedde egentlig i uka før mordene? 
Angies sider fyller ut bildet, men hindrer spenningen. 
For på det tidspunktet kjenner vi store deler av handlingsforløpet. 

Angies historie forandrer ingenting på leserens oppfatning av henne. 
Hun er og blir et forferdelig menneske, uansett hvilke overgrep hun har blitt utsatt for. 
Jeg vil frekt anbefale å hoppe over Angies 130 sider med overskriften "En uke tidligere". 
Det vil både spare tid, og gjøre boken bedre. 

LES FLERE KRIMANMELDELSER: 
