Hva gjør vi med uroen?
Sv-politiker Bård Vegar Solhjell mener Norge bør lage et sett med felles verdier som alle - også innvandrere - må akseptere. 

– 
Hvis man ikke er urolig for utviklingen i dag, er man enten dum eller så følger man ikke med, sier SV-politiker og forfatter Bård Vegar Solhjell i den nyeste boka si. 
Det er den politiske utviklinga i Vesten han sikter til, og i særdeleshet utfordringene knyttet til flyktningstrømmen mot Europa. 

I boka si går politikeren Solhjell opp en mulig vei i møte med uroen - og han gjør det helt alene, uten partiet sitt. 
Og det er symptomatisk, for på sitt nylig avholdte landsmøte lanserte partiet hans ingen, overhodet ingen, politikk for verken å adressere eller håndtere vår tids kanskje største politiske utfordring. 

Tre strategier har dominert hos sosialdemokrater knyttet til innvandring, skriver Solhjell: 
Enkelte, som svenskene, har handlet som om ingen motsetning har bygd seg opp- uten å ta problemene på alvor. 
Danskene har «feila fordi sosialdemokratane har svikta sine eigne verdiar» ved å overta verdiene til de innvandringsfiendtlige. 
En tredje strategi, som Solhjell mener det norsk Ap har benyttet seg av, er å snakke om noe annet. 

Solhjell unnlater å nevne strategien til sitt eget parti med et eneste ord, men slår fast: 
«Venstresida har større truverd på arbeid og velferd enn innvandring». 

Og dette er Solhjells strategi: 
Forsøk med borgerlønn, gratis barnehage og SFO for alle, gradert uføretrygd og et kompetanseløft for innvandrere. 

Fortsatt innvandring verken kan eller bør vi unngå, som følge av både familiegjenforening og sterkt trykk av flyktninger mot Europas grenser, mener Solhjell, som ønsker at vi heller tar inn flere kvoteflyktninger enn tilfeldige asylsøkere. 
Han diskuterer opprettelse av et europeisk asylsenter, et felles, europeisk asylsystem for Europa, og vil starte i Norden. 

Mest interessant er det når Solhjell diskuterer hva slags samfunn Norge bør bli: 
Uten felles verdier blir vi ikke ett folk og et land, mener han, og tar til orde for å lage et felles sett verdier for det nye «vi»- en ny verdikanon - der våre europeiske liberale verdier har forrang. 
Han sier imidlertid ikke hvordan han skal få nykommerne til å finne seg i dette. 
