ROMAN:En hundebok 

Ikke verdt papiret den er skrevet på. 

Hans-Olav Thyvold: 
Snille hunder kommer ikke til sydpolen. 
Roman. 
Aschehoug forlag. 
299 sider 

“Snille hunder kommer ikke til sydpolen” er Hans-Olav Thyvolds skjønnlitterære debut. 
Og den er ganske så ambisiøs. 
Thyvold beveger seg langt inn i fiksjonens verden etter å ha arbeidet som journalist og sakprosaforatter i en årrekke. 
Itedenfor å gjøre som mange samtidsforfattere – å skrive tett opp mot ens egen virkelighet - skriver han om verden sett gjennom øynene til menneskets beste venn. 
Thyvold er langt ifra den første som har skrevet en roman fra en hunds perspektiv. 
Virginia Woolf og Paul Auster er blandt forfattere som har gjort det før ham, med et betraktelig mer vellykket resultat. 

Romanen handler om tilværelsen sett fra en hund med navn Tassen. 
Tassen bor sammen med en eldre dame, Fru Thorkildsen, som delvis har mista grep om tilværelsen etter at mannen døde. 
Rundt seg har hun mange mennesker som prøver å hjelpe henne, blandt annet familien og hjemmetjensten. 
Men Fru Thorkildsen ønsker å være i fred, Tassen prøver å hjelpe henne, og denne lille tosomheten skildres gjennom Tassens øyne. 

Det er tydelig at dette skråblikket på tilværelsen skal skape humor, men de mange billige poengene er desperate snarere enn underholdende. 
Historien er lagt opp slik at Tassen er smartere enn sin eier. 
Den lille hunden har samtaler med mennesker, den konsumerer dikt og romaner og referer til vitenskapsartikler. 
Kunnskapen bruker han til å fortelle en annerledes fortellingen om den snille, gamle damen, der hun bare ser at folk er hyggelige ser han at de har baktanker. 
Den observerende posisjonen gir hunden en mulighet til å se uten å delta, slik at vi lesere kan tenke at vi mennesker, vi er sannelig noen rare dyr vi også. 
Men det hele minner mer om en dårlig skrevet “Mot i brøstet”- episode med åpenbare poeng. 

Vi leser romaner av mange forskjellige grunner, for eksempel for å bli underholdt, føle oss mindre aleine, få nye tanker, forstå verden bedre, forstå oss selv bedre. 
Hans-Olav Thyvolds roman “Snille hunder kommer ikke til sydpolen” gjør ingenting av dette. 
