Myriam Bjerkli debuterer med uhyggelig thriller med en kontroversiell avslutning
Lovende debut, blytungt tema. 

Den vakre og fattige alenemora Sissel er hodestups forelsket i den rike og kjente forsvarsadvokaten Petter. 
Det er bare ett problem. 
Sissels syv år gamle datter Mari misliker ham intenst. 
Hun føler seg overflødig, og når en robåt kommer oppover fjorden ved hytta, blir hun med den snille mannen. 

Han tar henne med til et forfallent hus, der han vil vise henne noen kattunger i kjelleren. 
Kjellerlemmen smeller igjen over henne. 

Fotografen og journalisten Myriam Bjerkli har utgitt to ungdomsromaner og diktsamlinger. 
Hun er nå forlagssjef i Forlagshuset i Vestfold, som består av fire imprintforlag. 
Liv er et av dem. 
Når hun nå krimdebuter, er det med en psykologisk thriller. 
Den strekker seg fra 2005 til 2017, og er lagt til området rundt Larvik. 

Grove overgrep 

Vi følger tre parallelle fortellinger. 
Dem ene følger Sissels bunnløse fortvilelse over datteren som kort etter antas druknet. 
Hun flytter hjem til drømmemannen, som bor med sin søster, og forstår raskt at noe skjuler seg bak den perfekte fasaden. 
Parallelt følger vi to politietterforskere, som finner urovekkende opplysninger om Petters fortid. 

Den tredje perspektivet er Maris. 
Å skildre overgrep mot barn er like vanskelig som å lese om det. 
Det kan lett bli spekulativt, spesielt fordi Maris uhyggelige tilværelse i den mørke kjelleren er sett med sjuåringens blikk og språk. 
En vanskelig balanse som Bjerkli faktisk klarer å holde. 

Hun skildrer med overbevisning det gruoppvekkende forholdet som utvikler seg mellom overgriper og offer, og de mest avskyelige scenene er antydet i hjerteskjærende bilder. 

Kontroversielt valg 

Selv om nerven til en viss grad mangler, har Bjerkli et gjennomarbeidet språk med flyt og variasjon. 
Det viser seg at samtlige av personene har sår etter en vanskelig barndom, inkludert en av etterforskerne. 
Her kunne hun dempet seg litt, og heller gått i dybden på enkelte av dem. 
Det er også visse uklarheter her. 

Plottet skal vise seg mer komplisert enn vi antar, og avslutningen er like overraskende som den er uhyggelig. 
Sånn sett har Bjerkli tatt et kontroversielt valg i denne lovende, men tematisk blytunge krimdebuten. 
