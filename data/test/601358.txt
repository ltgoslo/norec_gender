Når jenter tilber jenter
Emma Cline utforsker jenter, vold og vennskap. 

Det finnes en god del bøker om mannlige kultledere, og mange bøker om tenåringsproblemer. 
Emma Cline blander begge "sjangrene" i sin debutroman "Jentene", når hun beskriver en av de mest omtalte hendelsene i amerikansk etterkrigshistorie. 
Romanen er fiksjon, men er basert på Charles Mansons berømte kult og drapene de begikk sommeren 1969. 

Vi møter 14 år gamle Evie. 
Når foreldre skilles, lengter hun etter tilhørighet. 
Det er da hun blir plukket opp av en gjeng hippie-jenter som bringer henne inn i kulten. 
Evie har ingen betenkeligheter, selv om dopet flyter på ranchen hvor de bor, og hvor seksuelle grenser viskes ut. 

Denne romanen handler ikke om de bestialske drapene som ble utført. 
Det handler heller ikke om de karismatiske lederne. 
Det som gjør denne romanen annerledes, er at Emma Cline heller skyver blikket til de unge, anonyme jentene i kulten rundt - og ikke til den mannlige lederen. 
Man sitter igjen med en følelse av at alt henger sammen, og Cline utforsker båndene mellom skjønnhet, makt, uskyld og skyld. 

Mange av jentenes bekymringer er troverdige, og tenåringers ønske om å bli sett og anerkjent av de rundt seg er godt beskrevet og man kan kjenne seg igjen. 
Men hvorfor ender noen tenåringer opp i en kult? 
Hvorfor så de opp til kultlederen? 
Hva fikk de ut av fellesskapet? 

Emma Cline forsøker å gi svar på disse spørsmålene. 
Men i forsøket blir hverdagsbekymringene til jentene større enn den voldelige kultlederen. 
Man får heller ikke en stor forståelse for hvorfor disse jentene velger å bli værende. 

Romanen er likevel spennende, lettlest og man forstår hvorfor boka er blitt en verdenssuksess, og solgt til 35 land. 
Men man blir på en makaber måte spent på når og hvordan disse drapene skal skje, og hvordan. 

Hele romanen bygger opp mot klimakset der drapene faktisk blir utført. 
Men der går også lufta ut av ballongen. 
Likevel vil denne romanen treffe sitt hovedpublikum - tenåringene. 
