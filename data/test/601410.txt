Når føttene handler på egenhånd
Herlig absurd om egenrådige hender og føtter. 

Sprø illustrasjoner og en kul idé om et par føtter som slett ikke vil lystre tanken, men tar avsted på egenhånd, har resultert i den fine bildeboka ”Jørgens hender og føtter”. 

Tore Thomassen kommer fra Birkenes og er først og fremst kjent som komponist og musiker, gjerne med tekster med religiøst innhold. 
Men han har også skrevet flere bøker. 
Det er ikke første gang Thomassen samarbeider med illustratør Bon Tomme. 
Og selv om boka ikke er uten svakheter, er det lett å falle for resultatet. 

Jørgen sitter helt stille og bare ser på hendene sine. 
”Jeg er sjefen, hendene kan ikke bestemme selv”, tenker Jørgen. 
Så begynner tankene å vandre. 
For hvordan ville det egentlig gå om hendene eller beina kunne gjøre som de ville og resten av kroppen bare måtte følge med? 

Rett som det er begynner Jørgen å eksperimentere med nettopp den tanken. 
Beina hans tar ham med ut i gata og inn til byen, inn i banken og ned i bankhvelvet. 
Han skjønner at dette kan gå helt galt og roper til beina at de skal stanse. 
Men beina stopper ikke. 

Vi aner et klimaks, vi lurer på hva som skal skje. 
Vil Jørgens hender ta penger, vil han finne på noe tull? 
Dessverre skjer det ingenting. 
Og når Jørgen til slutt fortvilet roper til beina og armene sine ”Hei, hva har dere gjort”, så får han ikke noe svar. 
Og det er jo ikke så rart. 
For turen har ikke hatt noen konsekvenser. 

Tross dette: 
Det er ikke vanskelig å falle for Tore Thomassens perspektiv, det er utforskende og med glimt i øyet. 

Illustrasjonene til Bon Tomme er dessuten spreke og fascinerende, naivistiske i stilen, med sterke farger og morsomme detaljer. 
Tomme trekker og drar i motivene, noe som understreker ytterligere Jørgens mangel på kontroll. 

”Jørgens hender og føtter” er rett og slett blitt en hyllest til fantasien og en lek med tanken. 
Og det er ikke lite bare det. 
