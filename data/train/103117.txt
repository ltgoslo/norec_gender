Bokanmeldelse:En reflektert Rose 

«Vi vil derfor gjerne invitere deg til å tegne Muhammed slik du ser ham», skrev kulturredaktør Flemming Rose til danske avistegnere i september 2005. 
Deretter eksploderte verden. 

Fakta / sakprosa Oversatt av Poul Henrik Poulsson Cappelen Damm 501 s., kr. 399,- . 

Det er med blandede følelser man åpner «Taushetens tyranni», fint oversatt til norsk av Poul Henrik Poulsson. 
I bakhodet sitter bildene fra voldelige demonstrasjoner, gateopprør og brenning av danske f lagg. 

Og det tar kort tid før Flemming Roses gode penn og kloke hode trekker leseren rolig med i sin kunnskapsjakt og analyse og i sine mange personlige erfaringer og refleksjoner. 
Tolv tegnere svarte på invitasjonen, og oppslaget sto på trykk fredag 30. september, og Roses tekst bar tittelen «Muhammeds ansigt». 
Som vi vet var en av dem Kurt Westergaards tegning av profeten med en bombe i turbanen. 

Ut fra dette skaper Flemming Rose en stor sakprosabok. 
Han vedstår seg at han kunne altfor lite om islam, muslimer og den religiøse og politisk kulturhistorien da tegningene sto på trykk. 
Men den mangeårige utenrikskorrespondenten bygget opp et omfattende arkiv med kommentarer og reaksjoner på Muhammed-tegningene og gir leseren en fascinerende redegjørelse og spennende perspektiver. 
Han bruker en rekke sjangre, intervju, essay, personlig livshistorie / selvbiografi, historisk fremstilling, noe polemikk. 

Rose portretterer blant andre en spansk kvinne som mistet sin mann i terrorangrepet i Madrid i 2004. 
Han samtaler med Kurt Westergaard om hans skjebnesvangre liv og virke og med tunisieren Karim Sørensen, mistenkt for å ha planlagt å drepe Westergaard. 
Rose går inngående inn i Muhammed-krisen, og den tidligere Moskva-korrespondenten, med russisk hustru, forteller fra dissidentenes historie i Sovjetunionen og hvordan samværet med dissidentene har påvirket Rose. 
Vi får bevegende innsikt i Roses lengsel etter sin far og senere forsoning. 

Rose skiller mellom ytringen, tegningen og handlingen, bruken av vold: 
Det hjelper ikke med noe slags forbud mot ytringer - men det går grense ved ytringer som ber om vold. 
Deler av boken kan provosere noen, men dette er først og fremst en solid, interessant og lærerik bok. 

VISSTE DU AT ... 
Da Cappelen Damm lanserte «Taushetens tyranni» i norsk utgave, ble hele området rundt forlaget i Akersgata i Oslo beleiret av pansrede politibiler og forlagets ansatte ble sendt hjem. 
Det dukket kun opp 20 demonstranter - det var knapt en demonstrasjon. 
