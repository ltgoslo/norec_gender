Bokanmeldelse:Pål Angelskår: 
«Er vi venner igjen?» 

Minor Majority-vokalisten Pål Angelskår har skrevet elleve poplåtnoveller. 

Før du setter deg ned med Pål Angelskårs nye bok, «Er vi venner igjen?», anbefaler jeg at du lytter til Minor Majority-hiten «She Gave Me Away» fra 2004. 
Den setter stemningen for flere av de melankolske novellene. 

Angelskår debuterte i 2011 med diktsamlingen «I sommer skal jeg gifte 

meg med Cecilie», et knippe fortellende dikt. 
Spranget er ikke så langt til novellesjangeren. 
«Er vi venner igjen» inneholder elleve spor. 
Alle har poplåttitler og poplåthistorier. 
De beste kunne ha blitt utgitt som egne boksingler. 

Alle historiene har noe uavklart over seg, noe som ikke er på plass. 
Paret som er på vei til en vennemiddag, hvor en usikkerhet ligger i luften. 
Eller farfaren som ikke lenger ligner på seg selv. 
Eller kjæresten som flørter litt for mye med en annen på en fest. 
Eller han som har kjøpt inn giftering, men som ikke får seg til å fri til samboeren. 

Den siste historien har fått den fiffige tittelen «Ringvirkning», samlingens beste tekst. 
Nesten like god er tittelnovellen «Er vi venner igjen, nå?» og den nokså absurde «Hun trenger deg nå, vet du». 
I disse tre tekstene lykkes Angelskår med å lede denne leseren i usikkerhet, før han mot slutten finter meg ut og setter punktum når jeg vil vite mer. 

Angelskår klarer på utmerket vis å skrive om de trivielle, hverdagslige tingene, de som ikke betyr noe for resten av verden, men som betyr alt for den det gjelder. 
Han skriver om de små, viktige tingene. 

Noen ordinære noveller trekker ned helhetsinntrykket. 
De har noe uinteressant og litt for tradisjonelt ved seg. 
Novellen «Du trenger ikke ta av deg skoene», hvor man møter karakteren Jimmy, som går igjen i to av novellene, er en litt for typisk «den sommeren jeg ble kjent med...»-historie. 

I samme novelle skjer det noe pussig: 
Foreldrene til jeg-fortelleren kjører til Italia for å hente søsteren som går på språkskole. 
Når de kommer tilbake, er det som om søsteren aldri har eksistert. 

Og litt mer pirk: 
I åpningsnovellen «Tulipaner i desember» skildrer Angelskår en bil «med flass i malingen». 
Men biler lakkeres vel? 
Uansett er det ingen tvil om at låtsnekreren Angelskår også kan bygge noveller. 
