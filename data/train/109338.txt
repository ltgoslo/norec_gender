María Dueñas:«Lengslenes labyrint» 

María Dueñas skriver lavmælt om røtter og tapt kjærlighet i sin siste roman. 

Roman 510 sider Kr. 
299,- Gyldendal 

Blanca opplever den klassiske nedturen: 
Etter å ha hjulpet sin mann til akademiske høyder og tatt seg av familien i alle år, dumpes hun for en yngre kvinne. 

Hun orker ikke ta konflikter og finner et pusterom i å dra til USA for å rydde arkiver etter en død professor. 

Mange gåter dukker opp da hun graver seg ned i den spansk-kaliforniske historien, der misjonsstasjonene ble knutepunkt for kristendom og kultur. 

Selvsagt byr fortellingen på romantikk også, men dette er ikke en typisk underholdningsroman. 
Forfatteren lar et nesten intellektuelt persongalleri dvele ved eksilforfatteres verker, filosofiske samtaler og akademiske debatter. 

Bipersonene er nært og godt tegnet, og romanen byr på gjenkjennelige miljøskildringer for den som har besøkt misjonsstasjonene. 

I Kari og Kjell Risviks oversettelse klinger språket noe høystemt og kronglete, men denne anmelder har ikke kompetanse til å sammenligne med den spanske originalen. 
