Liker du tegneserier?Denne boka må du lese 

Scott McClouds klassiker er endelig oversatt til norsk. 

Da serieskaper Scott McCloud ga ut «Understanding Comics» i 1993 hadde han nok aldri forventet at boka ville komme ut på norsk, hele tjuetre år senere. 

Men selv om et norsk forlag burde ha plukket opp «Hva er tegneserier» (uten spørsmålstegn) for lenge siden, er ikke boka på noen måte utdatert nå. 

Tida har snarere tydeliggjort hvilken milepæl denne teoriboka om tegneserier er. 

Genial idé 

McCloud startet med en idé som var så enkel som geniale ideer gjerne er: 
Hvorfor ikke lage en tegneserie om tegneserier? 

Tegneseriemediets (urettferdig) useriøse rykte hadde ført til at forskningen på feltet hadde vært minimal. 
Det fantes en rekke tegnetekniske bøker, men forsvinnende lite om selve kunstarten. 

Den legendariske serieskaperen Will Eisner hadde riktignok skrevet «Comics and sequential art» i 1985, en bok McCloud refererer raust til. 
Men for å bygge opp under sine teorier, må forfatteren like ofte gripe til medieviteren Marshall McLuhan, sammen med en godtepakke av praktiske eksempler. 

Tegnet praksis 

Boka begynner med å presisere Eisners definisjon om at tegneserier er sekvensiell kunst eller: 
«tegnede og andre bilder plassert side om side i bevisst rekkefølge». 
En slik definisjon utelukker énruteren, noe jeg, og mange med meg, syns er problematisk. 
Men det er heller ikke definisjonen av tegneserier som er denne bokas være eller ikke være. 

Det er snarere i tegningene bokas storhet åpenbarer seg. 
McCloud er en gnistrende formidler av tegneserienes særegenheter og historie. 
I første kapittel løper hans tegneserie-alterego bakover i tiden for å vise oss hvordan både Bayeux-teppet og egyptiske veggmalerier kan kalles tegneserier. 
Slik utvider han lesernes forståelseshorisont uten å være spekulativ. 

Mangfoldige temaer 

I kapitlene som følger går han igjennom ulike fortellerstiler, diskuterer ekspresjonismen og ikonbruk, fargenes ofte problematiske rolle i tegneserier og forskjellen på europeisk, amerikansk og japansk seriekultur, for å nevne noe. 

Et av McClouds viktigste poenger er induksjonens rolle i tegneserier. 
Hva er så det? 
Induksjonen er det som skjer mellom rutene. 

Eller i McClouds ord: 
«I dette ingenmannslandet tar menneskets forestillingsevne to separate bilder og omdanner dem til én idé.» 

«Hva er tegneserier» er en grunnlagsbok. 
For veletablerte serieskapere er det ikke noe nytt her, men så har de også lest den for tjue år siden. 
Er du tegneserieinteressert, er den obligatorisk lesning, og er du det ikke, vil boka uansett vekke nysgjerrigheten, for dette er kunstformidling på sitt beste. 
