Bokanmeldelse:Caterina Cattaneo: 
«Malstrøm» 

Intens ungdomsroman med spenning både over og under vann. 

Roman 236 sider 279 kr. Gyldendal 

Livsfarlig spenning går hånd i hånd med den store kjærligheten i denne ungdomsboken. 

Live er 17, ferdig med videregående og sint. 
Hun er lei av situasjonen hjemme etter at søsteren Monica krasjet i et tre 22. juli og foreldrene sakte, men sikkert blir borte. 

Vennene forsvinner, ingen forstår henne og Live vil vekk. 

Hun kjøper en interrailbillett og setter seg på toget. 
Problemet er bare at toget hun har satt seg på, går til Trondheim. 

Men ved siden av henne sitter Robert med de vakre øynene, og forelskelsen er et faktum. 
Robert har alt Live ser etter, og han er lidenskapelig opptatt av dykking, som henne selv. 

Hun blir med ham til leiligheten i Trondheim og derfra ut på en dykketur og et eventyr som skal vise seg å være livsfarlig. 

I dykkebagen til Roberts bror ligger det ting de to ufrivillig involveres i. 
Parallelt med paranoia og kampen for å redde seg selv går kjærligheten. 
Vi aner likevel at Robert skjuler noe, og den dramatiske slutten forklarer oss endelig hva det er. 

Cattaneo skriver i et språk som er troverdig og personlig, noe mange ungdomsbøker i denne sjangeren ikke gjør. 
Uttrykkene ligger godt i munnene på menneskene, derfor tror vi også på dem. 

Forfatteren har selv bakgrunn som dykker, og spesielt spenningen under vann, er troverdig. 
Fortellingen er ekstremt spenningsfylt fra første side, og spenningen ligger både i følelsesfyrverkeriet og handlingen. 

Problemet er imidlertid at den aldri gir seg tid til å lande litt underveis. 

Konfliktene hoper seg opp spenner litt bein på hverandre innimellom. 

Situasjonen med søsteren, forholdet mellom Live og Robert, drap og dykking krangler litt om plassen. 
Derfor føles også slutten litt urettferdig og litt for plutselig. 

Jeg håper imidlertid Cattaneo fortsetter å skrive spennende historier for ungdom. 
Her er det ikke vanskelig å følge med i svingene, men kanskje kunne svingene vært færre eller fått litt større plass. 
