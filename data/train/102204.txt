Bokanmeldelse:Mons Kallentoft: 
«Engler i vann» 

Første bok i en ny serie om kriminaletterforsker Malin Fors. 

Kriminalroman 430 sider Kr. 379,- Gyldendal 

Da Mons Kallentoft ga ut «Den femte årstid» (på norsk i 2012), varslet han at boken var den siste i serien om kriminaletterforsker Malin Fors og hennes kollegaer i Linköping-politiet. 

Det var ingen god nyhet til alle oss som hadde fulgt dette laget i en årrekke. 
Nå er han imidlertid tilbake med en ny bok om Fors og lover like godt en ny serie på fire bind. 
Og takk for det. 

Kallentoft er en forfatter som skriver krim med stort alvor, og som vil noe mer enn bare å servere en spennende story. 
Og han har et språk som både kan være poetisk og vakkert og bitende kaldt og kritisk. 

I «Engler i vann» finner politiet to lik i et boblebad. 
Et ektepar. 
Skutt. 
På nært hold. 

Fra dag en blir imidlertid det viktigste spørsmålet som etterforskerne må forholde seg til, hvor det har blitt av parets datter. 
Rettere sagt adoptivdatter. 

Lille Ella fra Vietnam. 
Hun er nemlig søkk borte. 
Kan noen ha tatt henne med seg? 
Det eneste som er helt sikkert, er at det haster, dersom de skal ha noe håp om å finne henne i live. 

Og Malin Fors? 
Hvordan går det egentlig i hennes nye liv? 
Hun som i forrige bok både hadde klart å legge bort flasken og til og med få seg en knakende kjekk kjæreste? 

Om Malin Fors skal jeg i denne gangen ikke si noe mer enn det vi alle vet. 
Nemlig at kjærligheten kan være vrien, noen ganger umulig, og at spriten er farlig både som venn og som fiende. 

Det går hardt for seg i etterforskergruppen, og det er en av dem som skal få kjørt seg atskillig hardere enn Malin denne gangen. 

Så veldig spennende er ikke denne boken, men desto mer tynget av det alvoret som ligger i Kallentofts temavalg. 
Nettopp derfor blir den actionpregede avslutningen i Vietnam noe malplassert. 
Synes jeg. 
Som altså likevel mener at Mons Kallentoft også denne gangen leverer varene. 

Boken er oversatt av Kurt Hanssen. 
