Slemminger i nabolaget
Illustrert av Bjørn Ousland 44 sider Kr. 
199,- Cappelen 

Nærum kommer i «Monkeypop-saken» med en fiks barnebok. 

En liten spenningshistorie om Kim som samler på Monkey Pop-kort, slike kort som følger med i tyggispakker. 
En dag får han det ene kortet han mangler, men så støter han på to onde søstre i nabolaget, som rapper det. 
Full katastrofe. 
Kim vet ikke hva han skal gjøre, søstrene har nemlig en diger, slem hund, som ser ut til å betrakte Kim som mat. 
Heldigvis dukker barnepolitiet opp om natten. 
Ouslands illustrasjoner kler fortellingen godt, med fargerike action-tegninger. 
Det er ikke vanskelig å se at det lyser grusomt av søstrene, og tegningene utfyller fortellingen med fart og skumle situasjoner. 
Nærum har laget en tekst som burde gi solide gjenkjennelsesmuligheter for barn, der den spiller på frykten for de slemme i gata, gleden over å samle på tullekort og ikke minst at mørket kan skjule skumle saker. 
«Monkeypop-saken» er en søt liten sak, der det går akkurat som det skal. 
Intet originalt, egentlig, men morsomt og vel gjennomført. 
