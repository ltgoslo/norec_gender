Bokanmeldelse:Hans-Martin Frydenberg Flaatten: 
«Måneskinn i Åsgårdstrand» 

Grundig, men litt tungt, om Edvard Munch og Åsgårdstrand. 

Dokumentar 280 sider Kr. 399 Sem og Stenersen 

Kysten langs Oslofjorden, og i særdeleshet landskapet rundt Åsgårdstrand, utgjør mye av grunnlaget for Edvard Munchs bildeverden. 

Kystlandskapet med rullesteinene, måneskinnet på vannet, melankolien i fjæra, dansen på stranden og pikene på broen - alle motivene bærer i seg gjenkjennelige elementer fra det samme miljøet. 

Kunsthistorikeren Hans-Martin Frydenberg 
Flaatten har i jubileumsåret for Munchs fødsel skrevet en grundig bok om dette temaet, med den beskrivende undertittelen «Edvard Munchs sjelelandskap. 
Scener, stemmer og stemninger i en småby ved sjøen». 

Det er en kronologisk gjennomgang av Munchs forhold til tettstedet Åsgårdstrand. 
Fra han ankom dit første gang som ung mann på ferie med resten av familien, via hans år som voksen og vital kunstner og frem til den eldre Munchs melankolske gjensyn med landskap og motiver fra et langt, skapende liv. 

Like mye som landskapet i seg selv, ble også menneskene han møtte her viktige for Edvard Munch. 
Enten det gjaldt de fastboende, som ofte og gjerne stilte som modeller for maleren, eller hans besøkende kunstnervenner, som Munch gjennom en årrekke festet, kranglet og sloss med i «det bleke sommernattlyset». 

Og ikke minst var det her i Åsgårdstrand at hans viktigste erotiske opplevelser og sjalusidramaer utspilte seg. 
Både den høyspente flørten med gifte Milly Thaulow og det nært fatale sjalusidramaet med Tulla Larsen hadde dette landskapet som kulisse. 

Det er fortjenstfullt at Frydenberg Flaatten nå har samlet denne viktige motivkretsen i bokform. 
Underveis veksler han greit mellom det biografisk gjenfortellende og det kunstfaglig analyserende. 

Men han kunne godt fått mer språklig hjelp for å unngå gjentagelser og en del tunge og omstendelige formuleringer. 
