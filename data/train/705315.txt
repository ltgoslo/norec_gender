Hva er det med Larvik håndball?
Først en, så to, deretter tre personer fra håndballmiljøet i Larvik dukker opp døde. 
Men har det egentlig noe med håndball å gjøre? 

Frode Eie Larsen: 
På overflaten flyter vannliljene. 
368 sider. 
Liv forlag. 

Larviks håndballtrener finnes død i et lite vann. 
En kvinne, som hadde et forhold til håndballklubbens direktør, dukker opp et halvt år etter at hun forsvant – druknet. 
Et ungt håndballtalent bedøves og kastes i vannet for dø. 
Sånn er historien Eddie Stubb gir seg i kast med denne gangen, og dermed er vi i gang med enda en vestfoldkrim signert Frode Eie Larsen. 
Han er en habil krimsnekker som leverer ganske lavmælte historier som på ingen måte fornyer sjangeren, men blander velkjente ingredienser på rutinert vis: 

Etterforskeren er en ensom ulv, det er muligens noe på gang med en kvinnelig kollega, journalisten i periferien får litt for mange tips og sliter med livet og familien, de tydeligste mistenkte har litt for mange hemmeligheter som strengt tatt ikke har noe med mordgåten å gjøre (og det har nok leseren skjønt, tenker jeg), og også her får vi de obligatoriske jeg-partiene i kursiv der morderen får tenke høyt uten at leseren skal ane hvem han/hun er. 
Og, surprise surprise, alt handler om noe som skjedde i gamledager, i barndommen, i den fortiede fortid som preger og ødelegger mennesker lenge etterpå. 

Alt dette håndteres ryddig og greit, framdriften og strukturen er fin, og språket er i all hovedsak enkelt og direkte. 
Men innimellom faller Eie Larsen for klisjeenes uimotståelige fristelser: 

«På terrassen utenfor hytta satt Oscar Myhre med et glass malt whisky. 
De edle dråpene skvalpet dovent rundt i glasset. 
Han tok en lett sup, og skuet mot horisonten som så vidt kunne skimtes i den mørknende kvelden». 

Og leseren la boken stille fra seg på nattbordet mens solen snurret stille rundt på baksiden av kloden og forberedte møtet med en ny dag og nye muligheter. 

PS: 
Hvis noen av dere synes det høres kjent ut med krimroman i miljøet rundt Larvik håndballklubb, har dere ikke drømt det. 
Jørn Lier Horst skrev krimromanen "Den eneste ene" i 2007. 
