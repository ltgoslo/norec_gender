Utsøkt liten tragedie
66 sider 198.- Schibsted 

Dette må være den «stilleste» tegneserien som er tegnet. 

Jason forteller denne gangen sin versjon av Frankenstein-myten. 
Lite blir sagt, men tegningene er så effektive at ord ikke trengs. 
Hans dyrefigurer er, uten spesielle fakter og virkemidler, nesten skremmende uttrykksfulle. 
En dramatisk melankoli senker seg når man leser «Du går feil vei». 
Alle de involverte søker en eller annen form for bekreftelse på at de har en grunn til å leve, de ønsker å bryte ut av ensomheten og finne noe, eller noen å leve med eller for. 
Jason har skapt en liten, men utsøkt tragedie i «Du går feil vei». 
