Bokanmeldelse:Gene Sharp: 
«Fra diktatur til demokrati» 

Gene Sharp skriver krystallklart og lettfattelig om ikkevoldskampens metoder. 
Men han unngår også å ta opp mange av demokratiets viktigste utfordringer. 

Debatt 137 sider Kr. 
199,- Arneberg Forlag 

85-åringen Gene Sharp er veteranen fremfor noen i det internasjonale freds- og ikkevoldsmiljøet. 
Her hjemme har han blant annet vært en viktig ideologisk premissleverandør i miljøet rundt Fredsforskningsinstituttet (PRIO) og for aktivistene i Folkereisning mot krig. 

De mest sentrale tekstene hans har vært oversatt til mange språk og har hatt en virkningshistorie verden over. 

Slik sett er det en begivenhet når hans kanskje viktigste essay «Fra diktatur til demokrati» nå foreligger på norsk for første gang, oversatt av Tone M. Anderssen. 

Essayet ble opprinnelig skrevet til de demokratiske opprørerne i Burma/Myanmar. 
Teksten sies å ha hatt stor innflytelse også blant mange av dem som sto bak den arabiske våren, og det er i tilfelle lett å forstå. 

Med sin utpreget analytiske og intellektuelle tilnærming tilbyr Sharp en systematisk tilnærming til den fredelige motstandskampens ulike faser, og han viser hvor viktig det er å ha en gjennomtenkt plan for alt man foretar seg i denne kampen. 
Gene Sharp er lite opptatt av ideologisk overbygning, for ham er det viktigste begreper som strategi og taktikk. 

Det er en tekst som inngir optimisme og tro på menneskets evne til selv å endre sin skjebne, og den er skrevet med ro, sikkerhet og overbevisning. 

Likevel er det mange spørsmål Sharp ikke berører. 
Blant dem er den ekstremistiske religionens ulykkelige rolle i mange folkelige opprør. 
Og ikke minst spørsmålet om det ikke vel så gjerne er ytre press som får diktaturer til å falle fra hverandre, snarere enn et heroisk folks viljesakt. 

Gene Sharp synes å forutsette de aller beste og mest ideelle motiver fra alle som setter seg i spissen for folkelige opprørsbevegelser. 
Jeg er stygt redd for at virkeligheten er en ganske annen. 
