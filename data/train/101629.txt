Bokanmeldelse:«Østenfor vest. 
Gjelden 1» 

Nå har 80-tallets Hovseter fått en egen romanserie. 

Hovseter, et boligområde vest i Oslo befolket med «østkantmennesker» – og med tydelige klasseskiller, er uimotståelig for en forfatter på leting etter drama. 

Susanne fra Holmenkollen, med skummel fortid fra Ulsrud, møter rufsete Chris fra Hovseterblokka – og søt musikk oppstår. 

Susanne møter sterk motstand fra sin egen lett streberske familie og voldsomt klassebevisste venner fra Persbråten skole. 

Henningsen har maktet å få fram et par sammensatte karakterer og ungdommers sterke følelser rundt forelskelser, valg av venner og fritidssysler. 
Slik får hun fram hvor skarpe disse klasseskillene er, og det er Holmenkollen-segmentet som niholder på dem. 

Språket er sprekere enn i mange andre serieromaner, og ungdommenes egne opplevelser av klasseskiller kommer fint fram. 
Ballettundervisning, og hvilken musikk du lytter på, er skikkelige vannskiller. 

Når Susanne kommer på fest til Hovseterfolket, utsettes hun for et regulært musikkforhør. 
Milli Vanilli er pusete vestkant, og hardrock er østkant og akseptabelt. 

Susanne og familien sliter med Holmenkollen-etableringen, en autistisk bror og økonomiske problemer. 
Hun er møkk lei av alltid å bli tilsidesatt til fordel for broren. 

Susannes Chris er fattiggutt, spiller i band, har en kriminell bror og jobber i bilverksted. 
Kriminaliteten vinker til ham i form av pengesterke kunder, som presser Chris til tvilsomme snarveier, og broren – som gjerne drar Chris ned i sølen. 

Alt vel? 
Ikke alt. 
Her er typer i fleng som Susannes venninne Ulla, med klasselojaliteten i ryggraden, og Susannes vestkantkjæreste Preben. 
Navnevalget er neppe tilfeldig. 

Vi får sjangerriktige frempek om at Chris, til tross for at han har ett bein i kriminaliteten, vil klare seg, fordi bestefaren har lært ham sjakk, spillet for intelligente mennesker. 
De lærer å tenke mange trekk fremover og å sette seg inn hvordan motstanderen tenker. 

Veivalg kan være vanskelig fordi det er så mange skrudde trafikklys i livets viktigste veikryss. 

Den mest oppmuntrende serieromanen jeg har lest på lenge. 
