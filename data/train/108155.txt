Avskyelig og vakkert
Oversatt av Synneve Sundby 208 sider - Kr. 329,: 
Bazar . 

En ukjent muslimsk kvinne har skrevet denne romanen hvor seksuell oppvåkning og kvinners samfunnskår blir belyst med sterke, klare farger Gjennom en enkelt kvinnes skjebne reiser forfatteren mange aktuelle samfunnsspørsmål, idet religionsbaserte stridigheter på nytt truer verdensfred og menneskers liv. 

Hovedpersonen Badra opplever arrangert ekteskap på sitt verste, men gjør seg fri og kaster seg ut i seksuelle og intellektuelle viderverdigheter med en vakker og velutstyrt lege. 
Hun opplever kjærlighetens kvintessens, og får innblikk i sin sjels ytterkanter. 
De mentale grenselandene er viktige åsteder i fortellingen, mellom nytelse og død, mellom total ensomhet og total sammensmeltning finner Badra sin visdom, sin seksualitet, sitt liv - men bare kanskje seg selv. 

Sinne og begjær 

Romanens undertone er like preget av sinne som begjær, og teksten har en intensitet som noen ganger gjør den ubehagelig å lese. 
Samtidig evner forfatteren å skrive om de mest dryppende, glødende, blødende og himmelstormende erotiske møter i et språk som aldri krysser grensen til platt pornografi. 
Dette er ingen liten kunst, midt oppe i det som tydelig er en brannfakkel kastet inn i den våknende feministdebatten i muslimskstyrte land. 
Forfatteren vil vise at den tenkende, frie og revolusjonære kvinne kan fødes under kår som synes svært begrensende. 

Det flammende opprøret mot mennenes kontrollbehov og kulturens tradisjoner for frihetsberøvelse er feministmat, men romanen byr også på tankevekkende innspill rundt verdien av en verdensanskuelse basert på religiøse opplevelser og premisser. 
