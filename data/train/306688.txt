Che Guevaras barnebarn ble Cuba-kritisk romanforfatter
Et utvilsomt talent, som kunne skrevet det helt store dersom han hadde fått leve. 

«Vi seirer gjennom isolasjonen, og gjennom isolasjon blir vi beseiret. 
Havet er muren, forhenget som beskytter og stenger oss inne. 
Det finnes ingen grenser; disse vannmassene er bastion og piggtrådgjerde, skytter- og vollgrav, barrikade og forsvarsverk. 
Vi holder stand i isolasjonen. 
Vi overlever i gjentakelsen.» 

Uutholdelig 

Metaforen for denne repetisjonen er hakk i plata, og bokas tittel refererer til 33 korte kapitler som på skildrer kjedsomheten og mangelen på utfordring som gjør livet til bokas hovedperson uutholdelig. 

Canek Sánchez Guevara (1974-2015) er barnebarn av historiens største revolusjonshelt, Che Guevara. 

Er det et paradoks at nettopp han forteller om en revolusjon som er gått av ledd og en nasjon som råtner på rot? 

Kanskje ikke. 
Guevara den yngre har vært pønker og heavy-gitarist, skribent og designer. 

Han har vært en uttalt kritiker av Castro-regimet, flyktet fra øya og bosatte seg i Mexico, der han døde bare 40 år gammel i forbindelse med en hjerteoperasjon. 

Fotografi og båtflukt 

Hans etterlatte roman handler om en navnløs mann som har en drepende kjedelig jobb i statsapparatet. 

På et visst tidspunkt blir han arrestert, mistenkt for å ha avvikende meninger. 
Han eier et kamera og tar bilder blant annet av folk som flykter på primitive flåter, drevet blant annet av russiske vaskemaskinmotorer. 

Tida fordriver han ellers med sex med en eldre nabodame eller han leser, drikker og røyker. 

Stilen i denne godt oversatte boka er knapp, lyrisk, detaljrik, uttrykksfull, stadig med henvisninger til den gjennomstrømmende metaforen, hakk i plata. 

En knapp og lesverdig roman av et utvilsomt talent, som kunne skrevet det helt store dersom han hadde fått leve. 
