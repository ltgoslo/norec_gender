En stor forfatter
James Lee Bruke: 
«GLASSREGNBUEN» 
Oversatt av Hilde Lyng Vigmostad & Bjørke 509 s., kr 349,- «Glassregnbuen» er den attende boken om politietterforskeren Dave Robicheaux. 

Og scenen er, som i de fleste av de andre bøkene, Louisiana. 
Noen unge jenter blir funnet drept, de er dumpet på ulike steder, men flere ting tyder på at de kan ha oppholdt seg på samme sted før de ble tatt av dage. 
Dave Robicheaux setter seg selv på saken, og har straks mer enn nok å fylle arbeidsdagen med. 

På hjemmebane er han urolig for adoptivdatteren Alafair, som ved siden av studiene er i ferd med å avslutte sitt første romanmanus. 
Og det er ikke utsiktene til å få en forfatter i familien som bekymrer Dave, men det faktum at datteren henger sammen med et par andre skribenter, som¿ 
Vel. 
La meg si det slik: 
De representerer ikke akkurat et slags gjennomsnitt i Norsk Forfatterforening. 

Slik er opptakten i denne på alle måter glimrende kriminalromanen. 
Jeg har tenkt meg godt om, men jeg kan rett og slett ikke komme opp med en eneste nålevende krimforfatter som kan måle seg med James Lee Bruke. 
Og hovedgrunnen er at Lee Bruke faktisk er en stor forfatter. 
Dernest krimforfatter. 

Typene som befolker bøkene hans, er komplekse og sammensatte. 
De forandrer seg, slik menneskene gjør i det virkelige liv. 
Men det mest forunderlige med denne forfatteren, er hans evne til å få ulike stilarter til å smelte sammen til en prosa som er helt hans egen. 
Brutalt og hardkokt i dialogene, men med beskrivelser av ytre og indre landskaper, som er så vakre at man kan sitte og lese avsnitt om og om igjen. 
Boken er svært vellykket oversatt av Hilde Lyng. 
En fryd å lese hele veien. 

INGVAR AMBJØRNSEN 
