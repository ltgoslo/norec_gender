Hornene på vikinghjelmene er en konstruksjon fra 1800-tallet
Opplysende og humoristisk historiebok for barn. 

Vikinger er overalt for tida. 
Men hva er en viking? 
Betydningen av ordet er usikker, skriver svensken Bengt-Erik Engholm, som sammen med illustratør Jonna Björnstjerna har lagd ei bok om vikinger for barn. 

Som forfatteren ganske riktig påstår, visste ikke fortidas mennesker at de levde i vikingtida. 
Barn som følger med på alt fra TV-serier til heiagjenger på håndballbanen, tror gjerne at vikinger var brølende og kjempende mennesker med hjelmer pyntet med horn. 

Avliver myter 

Slik var det ikke. 
Hornene ble føyd på hjelmene av en tysk kostymemaker i forbindelse med en operaforestilling på 1800-tallet. 
Etter å ha avlivet noen seige myter, forteller Engholm greit og systematisk hvordan folk egentlig hadde det i perioden 800-1100. 

«Det var mye grøt i vikingtiden,» skriver han. 
Eller: 
«Å føde barn var mer risikabelt enn i dag, og det var ikke uvanlig at kvinner døde under fødselen, og mange barn også. 
Og det var mange barn som døde mens de var små, fordi det ikke fantes så god pleie eller medisiner.» 

Brutal tannlege 

Slik kommer vi tett innpå hverdagslivet. 
«Det kan ikke ha vært så moro å jobbe som trell,» skriver han i et kapittel om slavedrift, og om smedens ymse virksomhet: 
«Det fantes ikke tannleger, og smeden hadde verktøy. 
Noen ganger er det ganske fint å ikke være født i vikingtiden.» 

Boka er stort sett en faktafylt gjennomgang av det praktiske livet og forsterker inntrykket av at menneskene ikke var så forskjellige fra oss, men at livsbetingelsene var helt andre. 
Man kan vel si at Engholm bidrar til å gi unge lesere et historisk perspektiv. 

Utgravinger 

«Og jeg lurer på hvor mange kilo sølv en mobiltelefon hadde kostet?» spør forfatteren i et forsøk på være på linje med de unge. 
Språket er enkelt og konkret, og de fleste emner er godt dekket. 
De siste 10-15 sidene handler om «norrøn tro» og er litt for omstendelige. 
Tegningene, som strømmer gjennom sidene, tilfører boka en stor dose humor. 

Engholm slår fast at «det er kult at vårt ‘hei’ er et ‘vikingord’!» 
Og han oppfordrer til å følge med på utgravinger, kanskje lete i jorda selv. 
Men melde fra til «fylkeskommunens kulturminnevern» dersom vi finner noe. 
