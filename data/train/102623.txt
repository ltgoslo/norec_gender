Bokanmeldelse:Eivind Buene: 
«Allsang» 

Eivind Buenes nye roman oser av kjærlighet, musikalitet og dramatikk, fint modulert mellom heftig crescendo og dvelende decrescendo. 

Roman 256 s. Kr. 349. 
- Cappelen Damm 

Ivan og Marie går på Operahøgskolen i Oslo. 
Sammen med vennen Jonas diskuterer de musikksmak og klassiske verker, komponister og sangteknikk, i kantina, på byens utesteder eller på fester i fasjonable Frogner-villaer, og de drømmer om en lysende framtid. 

Marie gjør sensasjon som Maria Magdalena i en ukjent Händel-opera, karriéren skyter fart, forholdet løser seg opp og hun flytter utenlands. 
Tilbake står Ivan med en ikke fullt så glamorøs ansettelse i koret på den nystartede operaen i Bjørvika. 

Romanens kontrapunkt er Ivans novelle om operaen «Maria Magdalena»s tilblivelse slik Händel kunne ha opplevd den i London på midten av 1700-tallet. 
Sceniske dialoger bryter også inn og skaper dynamikk i teksten. 

Buene er drivende god på språk og komposisjon, psykologi og situasjonsbeskrivelser, og han har et særlig blikk for det tragikomiske. 
Romanen kunne lett ha blitt en forutsigbar og patetisk fortelling om kunstens tornefulle vei og kjærlighetens tragedier, men setningene er ladet med intensitet, personene er levende skildret, og de malende beskrivelsene av operaens dramaturgi, persongalleri og handlinger blir liggende som virkningsfulle overtoner i fortellingen. 

Det er som om musikken har hovedrollen, og enkeltmenneskene bare er medaktører, i virkelighetens store operaoppsetting, med sine helter og tapere. 

VISSTE DU AT: 
Eivind Buene er samtidskomponist og debuterte i 2011 med romanen «Enmannsorkester», som fikk svært gode kritikker. 

Forfatteren er bosatt i Oslo og har lagt inn flere fine, lyriske Oslo-stemninger i årets roman. 
