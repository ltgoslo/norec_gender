Denne tegneserien engasjerer fra første rute
Perfekt for barn som venter på neste «Amuletten»-bok. 

Vennene Josef og Zita leker i skogen da de plutselig finner en meteor med en merkelig rød knapp. 
Zita trykker på knappen, og dermed forsvinner Josef. 
Først blir Zita redd og gjemmer seg, men så får vi se hvordan hun modig beveger seg mot den skumle knappen, i visshet om at hun må trykke på den en gang til, for å redde bestevennen. 

Amerikanske Ben Hatke engasjerer leseren fra første rute i tegneserien «Zita i verdensrommet», en av tre bøker om henne. 

Zita er en ujålete karakter som både gutter og jenter kan identifisere seg med. 
Hun er tøff, men hun må også kjempe for å være det. 

Kjente ingredienser 

Etter å ha trykket på knappen, lander Zita på en fremmed planet full av merkelige skapninger. 
Tegningene er fulle av morsomme detaljer som gir stort spillerom for fantasien. 
Men samtidig skygger det ikke for Zitas mål: 
Å finne Josef. 

Zitas univers oser ikke originalitet. 
Den mystiske fløytespilleren som reiser rundt i et romskip minner om dr. Who, overdimensjonerte mus og klumsete roboter er heller ikke ukjent i barnebøker. 
Tegningene er ikke så spektakulære som i for eksempel «Amuletten», her er det lite dramatisk skyggelegging, og fargepaletten er temmelig blass. 

Men selv om Hatke ikke er den mest originale tegneserieskaperen, veier han opp for dette med spennende karakterer og en svært velkomponert historie. 
Humoren er også slående og strålende timet. 

Bra satsning 

Etter suksessen med «Amuletten», satser det mindre forlaget Fontini nå på nok en fantasy-tegneserie for barn. 
Det er prisverdig, disse seriene er som skapt til å gi barn leseglede og mestringsfølelse. 
Men at forlaget velger å kalle bøkene for «bokserier» eller «lettlest-serier», snarere enn tegneserier, sier noe om bokhandlenes aversjon for mediet. 
Forhåpentligvis bidrar disse bøkene til å mildne den skepsisen. 

Boka er oversatt av Kristian Baardsen til et lett og humoristisk norsk som godt ivaretar originalteksten. 
