Donald Trump brutalt avkledd av norsk forfatter
USA-ekspert Ole O. Moen bruker storslegga mot USAs president 

Biografier om USAs president Donald Trump blir og vil stadig bli utgitt, av ymse kvalitet. 
Derfor er det befriende når en så dyktig norsk USA-kjenner som professor emeritus Ole O. Moen nå kommer med sitt bidrag. 
«Donald J. Trump, en annerledes president» er boka vi har ventet på her hjemme. 

I historisk og beskrivende form forteller Moen om Trumps bakgrunn og liv, om hans forretningsimperium, hans psyke, hans forhold til kvinner og hans inntreden og virke i storpolitikken. 
Vi får blant annet vite at familienavnet opprinnelig var Drump! 

Kvinnehistoriene er mange og skremmende, forretningsmoralen – eller umoralen – er avskyelig. 

I boka blir det svært godt forklart hvordan og hvorfor Trump ble en dyktig forretningsmann, hvordan faren lærte ham å bløffe og hvordan han etter hvert ble ekspert i å gå til motsøksmål når noen stevnet ham for retten. 

Moen forteller også godt om hvorfor Trump ikke bryr seg om sannheten og i stedet bruker uttrykket fake news når det er noe han ikke liker. 

Donald Trump er en mann som alltid tar æren når det går bra, men aldri tar ansvaret når noe går galt, skriver Moen. 

Forfatteren beskriver en person som er sykelig opptatt av omtale, med «et ego som Rocky Mountains»; en pappagutt og avholdsmann uten nære venner. 
Han leser ikke bøker og liker bedre å spille golf enn å jobbe. 

Her er flere gode anekdoter, som den fra 1984, da den daværende mildt sagt ambisiøse forretningsmannen lurte det amerikanske finans- og forretningstidsskriftet Forbes til å tro at hans formue var på 400 millioner dollar. 
Det hadde stor betydning for at merkevaren Donald Trump ble bygd opp. 

Boka forteller om opp- og nedturer. 
Og vi møter råtassen og kynikeren Trump, hjemme og i utlandet. 
I Skottland knuste han formelig naboen da han bygde sitt 3000 dekar store golfparadis. 
Samtidig begikk han løftebrudd overfor skotske myndigheter, blant annet når det gjaldt utbygging og arbeidsplasser. 

Moens penn er på det jevne, og noen av kapitlene er litt springende. 
Men innimellom slår han til med noen friske formuleringer, som denne om USAs president: 

«Hans presidentmisjon er en eneste stor egotripp; han har tunnelsyn, og det lyset han ser i enden av tunnelen, er ikke et motgående tog (som symbolsk ville være det naturlige), men et stort, prangende bilde av seg selv som president og autokrat.» 

«En prøvelse» å skrive boka 

Moens kritikk av Trump er hard. 
At han sterkt misliker mannen gjør han klart allerede i forordet med følgende utsagn: 

«For en som har viet sitt liv til studiet av og formidling om denne enestående nasjonen, er skrivingen av denne boken en nitrist prøvelse.» 

Kanskje kunne kritikken vært litt mer sober. 
Donald Trump har jo gjort så mye rart i sitt liv at handlingene taler for seg sjøl. 
Og er det nødvendig å bruke begrepet «amatørens inntogsmarsj» så mange ganger som Moen gjør? 

Jeg har hatt store forventninger til denne utgivelsen, og sjøl om boka er bra, har jeg noen innvendinger: 

Moen øser av sine kunnskaper. 
Han er en framifrå USA-ekspert, men han kan ikke regne med at hans norske lesere er det samme. 
Innimellom vikler han seg inn i en altfor detaljert framstilling av innenrikspolitiske forhold som bare angår ekspertene og spesielt interesserte. 
Forfatteren trekker inn en haug av navn som for de fleste er ukjente, noe som av og til gjør det vanskelig å følge med. 
Det blir ikke lettere når han for eksempel bruker betegnelsen R-TX for å forklare at mannen han skriver om er republikaner fra Texas. 

Boka bærer ellers preg av Moens nære tilknytning til USA, også når det gjelder språket. 
Han bruker mange amerikanske ord og noen for denne anmelder merkelige oversettelser. 
Smak på disse: 

Årvåkenhetsspenn (attention span) 

Og hvorfor bruke prologue i stedet for forord og executive order når presidentordre etter Trumps inntreden i Det hvite hus er blitt et så vanlig ord på norsk? 
Og hva med reemplassert og vakanslov. 

Av og til har sakprosabøker den svakhet at manus sluttføres flere måneder før de går i trykken. 
Denne boka ble imidlertid ferdigstilt i juni, noe som gjør aktualiteten mye større. 
Noen ganger blir forfatteren innhentet av begivenhetene, men det kan vi leve godt med. 

Moens bok viser klart hvordan Donald Trump, tross vanskeligheter, alltid lander på begge beina. 
Men hvor lenge står han støtt? 
Forfatteren har tidligere spådd at presidenten sitter i to år. 

Har så denne boka bidratt til større forståelse av fenomenet Donald Trump? 
Definitivt ja, og derfor er den ekstra viktig. 
