Nabo til tyrannen
Naboen til lille Edgar har en liten, svart bart, akkurat slik pappa har. 
Men de voksne skvetter når han stiger ut av bilen. 

Edgar Feuchtwanger: 
«Hitler - min nabo» Erindringer Bevegende erindringer om en unggutt som vokste opp i Hitlers nabolag i München. 
255 sider Kr 299,- Pantagruel 

Lille Edgar blir seg bevisst at naboen tvers over gaten i München er Adolf Hitler, i åtteårsalderen, rundt 1933 - det året Hitler ble utnevnt som rikskansler. 

Små observasjoner fra barnets vinkel er nydelig beskrevet i denne lille erindringsboken som Edgar Feuchtwanger har laget sammen med Bertil Scali. 
Først er inntrykkene naive, så legges lag på lag med alvor. 

Edgars far er forlegger og alle forfattere i samtiden vanker i hans krets, Thomas Mann, Bertolt Brecht og enda flere i forfatteronkelen Lion Feuchtwangers krets. 
Onkelen skrev romanen «Jud Süss», som solgte langt mer enn Adolf Hitlers «Mein Kampf», og Hitler hater ham. 

Lille Edgar beskriver sin strenge lærerinne som lærer elevene om Tysklands urettferdige tap under 1. verdenskrig og som får dem til å tegne hakekors og samtidens nye symboler. 
Hjemme er barnepiken Rosie en varm kontrast, men en dag forsvinner hun, for jøder får ikke ansette mennesker av «tysk blod». 

Verdenshistorien flommer inn i München, ettersom Hitler-dyrkelsen vokser, med opptog, marsjer og Heil Hitler-hilsener. 
Edgar mister venner, faren mister sitt arbeid. 

Etter krystallnatten i 1938 blir faren arrestert og havner i Dachau. 
Ved et mirakel kommer han hjem, og det blir fortgang i reiseplanene. 
Takket være gode venner får de visa til Storbritannia. 
Først reiser lille Edgar, etterpå kommer foreldrene. 

I dette landet utdannet Edgar Feuchtwanger seg til historiker og har gledet generasjoner med studenter, og nå oss - med denne fine lille boken. 

Boken er oversatt av Mette I. Gudevold. 
