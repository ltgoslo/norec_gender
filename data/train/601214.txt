Nærgående kunstnerportrett
Forfatter: 
Odd Klippenvåg 

Sjanger: 
Roman 

Forlag: 
Cappelen Damm 

Roman nummer 19 av Odd Klippenvåg bekrefter nok en gang forfatterens fabelaktige evne til å skildre mennesker nærgående, tett og troverdig i et språk som nesten kan karakteriseres som foredlet. 

Det er en sann fryd fra side til side bare å nyte språket — i tillegg, selvsagt, til at han forteller en historie som er interessant og som i sin helhet berører i alle fall denne leseren sterkt. 

Handlingen foregår i Oslo, Lofoten og på et sommersted i Hellas. 
Hovedpersonen i førtiårsalderen er kunstner, lever alene, er homofil, sliter med sin psykiske helse og bruker mye alkohol. 

Han har en elsker , eller to, i Hellas, og får et slags platonisk forhold til en ung gutt i Lofoten, samt blir utsatt for seksuell tilnærming på en trakasserende måte av en tysk miljøaktivist som han havner i hus med, og av en svoger hvis kone er høygravid i Oslo. 

Men det hører til det håndgripelige. 
Annerledes er det med forholdet til faren, og til mor og bestemor som begge er døde, og hans egen identitet. 
Her søker han, her finner han både forklaring og kanskje løsning på noe av det som gjør livet hans vanskelig. 
Og da oppstår den store kjærligheten til Dino - Atheneren som lever midt i den økonomiske krisen. 
