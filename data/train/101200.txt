Bokanmeldelse:Øystein Morten: 
«Jakten på Sigurd Jorsalfare» 

Øystein Morten er tilbake med en ny forfriskende biografi om en norsk vikingekonge. 
Denne gangen er det Sigurd Jorsalfare som betraktes med kritisk blikk. 

Boken begynner i Vang i Valdres, ikke fordi stedet har forbindelse til vikingekongen, men fordi forfatteren en gang ble utfordret der. 
Han holdt et foredrag med tittelen «Olav den Hellige. 
Sin tids bin Laden?», basert på sin siste bok, og fortalte tilhørerne at neste prosjekt var å skrive om Sigurd Jorsalfare. 
«Hva er vitsen?» spurte en av publikum. 
Øystein Morten svarer at dersom du taster navnet på denne vikingekongen inn i søkemotoren Google, så er det første treffet «Anders Behring Breivik». 
Dette var massemorderens alias i cyberspace. 
Morten innrømmer åpent at en av motivasjonene for å skrive boken er å gjøre Jorsalfare «ubrukelig» for folk som Breivik. 

Et pussig utgangspunkt for en religionshistoriker, kanskje, da akademikere i størst mulig grad skal la fakta tale for seg, og vokte seg for å vinkle fremstillingen så sterkt at temaet fordreies. 
Men Morten spiller med åpne kort hele veien, og sikrer sin faglige integritet på den måten. 

Fortellingen foregår på to plan. 
På det ene skildres forfatterens reise i Sigurd Jorsalfares fotspor, samt anstrengelsene for å få karbondatert vikingekongens angivelige hodeskalle i samarbeid med professor i anatomi Per Holck i Oslo. 
På det andre dukker Morten ned i historien og gjenforteller hva kildene sier om vikingekongen og hans samtid. 

Nivåene krysses stadig, og tidvis på høyst originalt vis, som når forfatteren oppsøker overlege Ulrik Fredrik Malt, og ber ham gi en psykiatrisk vurdering av Jorsalfare med utgangspunkt i sagalitteraturens beskrivelser av hans temperament. 

Det skal, forsiktig sagt, godt gjøres å skrive historie på en så eksperimentell måte uten at det blir pinlig. 
Men Morten har, med få unntak, god kontroll hele veien. 
Han skriver dessuten så godt at fortellingen har kraftig meddrift. 

Slik han i forrige bok klarte å gi oss et nytt blikk på Olav den Hellige, rykker han nå Sigurd ut av sin gamle kontekst og lar oss vurderer ham i et nytt lys. 
Metoden er ikke bare å stille nye spørsmål. 
Morten forklarer også hvor mangelfulle kildene er, og hvor mange misoppfatninger av Jorsalfare som er utbredt. 
Han viser blant annet til at legender som fortelles om vikingekongen, også fortelles om flere andre konger og stormenn i andre land som levde på samme tid. 

STEN INGE JØRGENSEN 
