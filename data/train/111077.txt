Diktatur og galskap
Oversatt av Kjell Olaf Jensen, 233 sider. 
Kr. 379,-. 
Tiden 

Et knugende portrett av det repressive samfunns natur og hvordan det preger enkeltmennesker både kroppslig og sjelelig. 

Bokens kvinnelige hovedperson lever i det kommunistiske Romania. 
Hun er under mistanke for å ha bedrevet statsfiendtlig virksomhet, på grunn av noen fortvilte lapper hun har plassert i klærne fra tekstilfabrikken der hun arbeider - drevet av et fåfengt ønske om å komme i kontakt med italienske menn, og selvsagt angitt av en hevngjerrig kollega. 
Nå lever hun i stadig usikkerhet, underlagt en politioffiser som til stadighet innkaller henne til avhør. 
Redselen og fortvilelsen går hånd i hånd med følelsen av å være et ensomt og forlatt menneske i et ensomt og forlatt land. 
Samtidig lider hun under tunge tapserfaringer: av faren, bestefaren og venninnen Lilli. 
Alle har de dødd, og alle har de på et eller annet plan også sviktet henne. 

I denne romanen fra 1997 kretser Herta Müller igjen rundt sin egen erfaring med å leve i et totalitært land. 
Innestengtheten gjør at alle ender opp med å plage hverandre. 
Sladderen florerer, og statens ekspropriasjon gjelder ikke bare fast eiendom. 
Også den enkeltes sinn blir invadert. 
Den innelukkete tilværelsen har sterke incestuøse undertoner, overgrep blir en overlevelsesstrategi for mange. 
Til slutt blir det vanskelig å skille mellom hallusinasjoner og realitet, mellom fantasier og kroppslige erfaringer. 

Ikke akkurat noen glad bok dette, nei. 
Mesterkloa til Müller er skarp som alltid, selv om det også hviler noe lett datert over denne skildringen av en historisk virkelighet som blir fjernere og fjernere for hvert år som går. 
