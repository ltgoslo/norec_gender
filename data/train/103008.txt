Smelter lesehjertet
Roman. 
214 sider. 
Kr. 329. 
Tiden. 

Selv om diagnosen Aspergers bare er nevnt i forbifarten, kan denne boken leses som et viktig og varmt innblikk i en familie med mange slike trekk. 

Pappa er besatt av å jakte nye rekorder i å tåle ekstrem fysisk kulde, mens barnet propper seg med leksikal kunnskap for å mette mangelen på faderlig varme. 

Det er en ganske enkel fortelling, lagt i munnen på en 12 år gammel gutt. 
Han strever for å ta kontroll i en verden der både mor og far er ganske så hjelpeløse. 
Det lyder kjent, men denne romanen merker seg ut. 
Det finnes ingen helter eller skurker i guttens liv. 
Han er en lynskarp observatør og assosiasjonskunstner, som selv sliter med relasjoner og å forstå andre mennesker. 

Et eksempel er bokens kanskje sterkeste scene, der faren ser gutten miste lunsjen sin i vannet, men ler og spiser videre uten å by ham av sin egen mat. 
Det sultne barnet reagerer ikke med annet enn undring. 
Det kommer ikke noe opprør, sønnen fokuserer på sitt ansvar i det praktiske, også overfor den svake og kreftsyke moren. 

Språket er ledig og effektivt, i denne tredje bokutgivelsen har Bortne findyrket sin evne til å snike teksten rett inn i hode og hjerte på leseren. 
Særlig dyktig er han på å integrere dialoger med de mer reflekterende skildringene, så sømløst at det nesten ikke finnes noen naturlige pauser der man kan legge teksten fra seg. 
Boken presenteres som en voksenroman, men vil uten tvil være interessant også for unge som selv føler at de (eller noen i familien) kommer fra en litt annerledes planet. 

MAY GRETHE LERUM 
