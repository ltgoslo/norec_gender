Porno og politikk har mye felles
Mener Stormy Daniels. 
Men biografien hennes handler om mer enn Trumps penis. 

Det er den samme gamle historien. 
Pornoskuespiller ligger med milliardær som blir president i USA. 
Hun blir truet på livet og betalt for å holde kjeft. 
Historien sprekker likevel. 
Hun blir superkjendis og drar på turne med strippeshowet «Make America Horny Again» som frister med: 
«He's seen them! 
Now you can too!». 

Det presidenten har sett er to gigantiske brystimplantater som har vunnet pris for å være de beste brystene i bransjen. 
Hun kaller dem «Thunder» og «Lightning». 

Stormy Daniels livshistorie er som skapt for TV og tabloidpressen. 
Hun har levd et slik amerikansk liv som filmstjerner vinner Oscar for å portrettere; fra slummen i Baton Rouge med fraværende far og ubrukelig mor, hvor en mishandlet hest blir redningen ut av grov omsorgssvikt, fra billige strippeklubber til å bli en kjent pornoregissør, fra et tilfeldig møte på et hotellrom i Lake Tahoe til en skandale i Det hvite hus. 

Denne boka inneholder alle klisjeer i boka, også den om å klare seg mot alle odds. 
Kapittelet om oppveksten i fattigdom og omsorgssvikt er et gjenkjennelig amerikansk landskap og godt fortalt. 
Tidvis gripende og sårt. 

Stormy Daniels er en smart, viljesterk og talentfull jente som ikke har mange valgmuligheter, men griper de få sjansene livet byr henne. 
Hun er så vidt innom politikken selv og observerer at folk som henne ikke er representert i Washington: der er det bare rikinger. 
Fordi det å stille til valg koster vanvittig mye penger. 

Men det er som om boka, ikke bare leseren, haster av gårde mot klimakset de fleste lesere er nysgjerrige på. 
Pornobransjen har sjelden framstått mer hverdagslig og kjedelig som bakteppe for en virkelig skandale. 

Stormy vet hva publikum vil ha. 
Hun beskriver presidentens penis som «not freakishly small», men under gjennomsnittet. 
Sexen er «den verste hun har hatt». 
Beskrivelsen av Trumps understell har fått småbarnsforeldre til å slutte å se Svampebob. 

Hvorfor har dette almen interesse, vil alltids noen spørre. 
De pikante detaljene er først og fremst staffasje, selv om en mann som i en presidentdebatt forsikrer at utstyret hans er «enormt» og at han aldri har fått noen klager, innbyr til korrigering. 
Stormy forteller på sin måte en av de viktigere historiene i USA akkurat nå; om hvordan mektige menn tar seg til rette og er villig til å ødelegge folk for å beholde posisjon og makt. 
Ofrene er ikke sjelden kvinner, men inntil nylig har deres historier verken blitt fortalt eller trodd før i ettertid. 

Selv om «tell all»-sjangeren er gammel, er ikke «Full Disclosure» et typisk eksempel på den. 
Mye av innholdet er allerede kjent, og boka kan like gjerne leses som en kommentar til vårens politiske mediestorm, som en ny avsløring. 

Dette er hennes versjon av hva som skjedde da Trump prøvde å kneble henne i innspurten i valgkampen. 
Hun skal ha blitt truet på livet på en parkeringsplass i Las Vegas hvor en ung mann kom bort til henne i det hun strever med å løfte ut sin lille datter fra babysetet. 
Hun legger merke til at han har designerjeans. 
Han sier; for en søt baby. 
Og så; «du må droppe Donald Trump-historien», for det ville være synd for den lille datteren hennes om det skulle tilstøte henne noe. 

Skjelven og satt ut av trusselen, spør hun seg selv: 
Hva slags drapsmann har sexy jeans? 

Galgenhumor følger med et tøft liv. 

Trumps tidligere advokat Michael Cohen, kjent som hans private «fikser» når han havnet i trøbbel, endte med å betale 130 000 dollar til Daniels. 
Trump nekter fortsatt for å ha visst om bestikkelsen, eller truslene. 

Flere replikker og scener i boka er som tatt ut av Hollywood, og hun referer stadig til kjente filmer. 
For noen vil det svekke hennes troverdighet, men det er heller ikke overraskende at hun har en slik populærkulturell referanseramme. 
Hun veksler mellom å være tøff og smart det ene øyeblikket, naiv og utnyttet det neste. 
Det er lite troverdig at hun nærmest er blitt lurt med på sin siste turné USA rundt, eller at hun synes promotering er vulgær. 

Samtidig har presidentens menn blitt tatt i løgn. 
Michael Cohen er dømt for valgfusk. 

Det ville være enkelt å avfeie Stormy Daniels som en opportunist som ønsker å melke sine 15 minutter i rampelyset. 
Men historien er mer kompleks nettopp fordi den ikke er et pyntelig og stringent vitnesbyrd fra et uskyldig offer. 
Hun har aldri beskyldt Trump for overgrep. 
I mange år gjorde hun sitt beste for å unngå ham, etter at hun innså at han aldri kom til å invitere henne med i «The Apprentice» som han hadde lovet. 
Politisk vaklet hun mellom Trump og Hillary og endte med ikke å stemme. 

Snarere er presidenten og pornoskuespilleren i samme bransje, hevder hun. 
I underholdningsbransjen. 
Politikk og porno er to alen av samme stykke. 
Et skuespill for å tilfredsstille et publikum. 

Forskjellen er at hun ikke kan lyve om det. 
Men hun kan skrive bok i stedet. 
