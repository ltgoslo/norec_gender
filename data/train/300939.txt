Proff advokat-krim
Chris Tvedt kommer ut av bergensforfatter-skapet. 

Den rufsete forsvarsadvokaten Mikael Brenne blir med ekskjæresten Helle på en boklansering. 
Forfatteren er den farlig sjarmerende og selvgode Josef Mardal, tidligere satanist og Black Metal musiker. 
Han har nettopp sluppet ut av fengslet etter en dom for brutal vold. 
Der gikk han på skrivekurs hos entusiastiske Barbara. 
Da Barbara seinere blir funnet myrdet, peker alle spor retning Mardal. 
Brenne sier ja til å forsvare ham, til tross for at han misliker Mardal, og anser saken som nesten umulig å vinne. 

Etiske dilemmaer 

Etter tre kritikerroste kriminalromaner om den pedantiske Kripos-etterforskeren Martre, har Chris Tvedt nå vendt tilbake til gjennomgangsfiguren Mikael Brenne, som vi sist møtte i «Dødens sirkel». 
En sjangertypisk krimhelt med et rotete privatliv, på overflaten kynisk, men med et godt hjerte. 
Tvedt er selv advokat, og noe i tematikken kan minne om den tyske forfatteren og forsvarsadvokaten Ferdinand von Shirachs forfatterskap. 
Det handler om de mange dilemmaer en forsvarsadvokat står overfor. 
Som hvor langt en forsvarsadvokat er villig til å gå for å forsvare en som opplagt er skyldig. 
Kynismen i det å lete fram andre mulige mistenkte, selv om du vet de er uskyldige. 
Det teatralske ved en rettssak, og advokatenes kyniske jakt på de store, tragiske sakene. 
Denne typen krim kan lett bli kjedelig hvis altfor mye foregår i rettssalen. 
Det har Tvedt klart å unngå. 

Ut av skapet 

Plottet har driv og spenst, med mange ulike spor og et variert persongalleri. 
Det er en prolog der en kvinne begår selvmord og etterlater en knust ektemann. 
Brenne får trusselbrev i posten. 
Det skjer nok et brutalt mord, der Brenne blir personlig involvert. 
Sammen med ham har vi hele tida denne tvilen om Mardal er skyldig eller ei. 
Alt flyter så lett og proft hos Tvedt. 
I denne boka kommer han ut av skapet som bergensforfatter, og går Staalesen i næringen gjennom gode miljøskildringer. 
Han har et kort og konsist språk, og en avslutning som både er overraskende og spenstig. 
