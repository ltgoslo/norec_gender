Bråstopp
145 sider Kr. 
289,- Oktober 

Frank O. Anthun romandebuterte med «Ut av bassenget» i 2000. 
Den handlet om Glenn, som etter å ha blitt forlatt av kjæresten finner på en hel haug med rare ting. 
Det var strålende lesning. 
I «Vaya con Dios» er Glenn tilbake. 
Denne gangen går det ikke bra. 

Handlingen er lagt til syttitallet i Bergen, og han støter på en ny, stor forelskelse på en utenlandstur, Alicia fra Venezuela. 
Litt senere kommer en annen søramerikaner inn i hans liv, columbianeren Gustavo. 
Alicia drar til sitt hjemland, mens Gustavo ramler inn i Bergen og ender i samme bokollektiv som Glenn. 

Glenn og Alicia korresponderer pr. brev og telefon, søtt og lengselsfullt, mens de legger planer om hvordan de skal treffes igjen. 
Gustavo på sin side blir utsatt for politivold i Bergen. 
Dette er de to dramatiske linjene i boken, underveis kommer det noen artige episoder, men det føles hele tiden som forfatteren stresser av gårde. 
Det gis liten tid til refleksjon, og det som kunne vært en syttitallsroman med tidsriktige detaljer, smuldrer bort. 
Fortellingen tar minste motstands vei, og interessen for hva som kommer til å skje, dabber av i takt med antall leste sider. 
Faktisk virker det som forfatteren også går lei hele greia, for han velger å avlive alt som er bygd opp av dramatikk, på en altfor simpel måte i løpet av et par sider. 
Det er aldri gøy å høre en historie der det virker som fortelleren mister troen på det som fortelles. 
