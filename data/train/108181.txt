Margaret Skjelbred:«Andrea D» 

Roman 296 sider Kr. 
299,- Tiden 

Årets skjelbredbok, «Andrea D», og «Gulldronning, perledronning» handler begge om å gjennomleve ufattelige tap og overgrep og likevel med fortellingens hjelp helbrede sine livssår til et smertenivå som er til å leve med. 

Boktittelen assosierer til et berømt skipsforlis, «Andrea Doria». 
Båten sank, romanfiguren Andrea D holder seg flytende, men ligger faretruende dypt i sjøen. 

Lea sitter på loftet i barndomshjemmet, mens hennes senildemente mor holder på under henne. 
Hun forsøker å sy sammen livshistorien til moren, Andrea D, som er jøde. 
Oppvokst i Polen og Litauen først på 1900-tallet med en barndom preget av sin voldelige tilblivelse og foreldrenes omstreiferliv, nøysom og fattigslig, men likevel fri og full av kjærlighet. 

Andrea er født balansekunstner og har et sterkt og inderlig forhold til en rødbrun hest. 
Livsreisen hennes blir utrolig dramatisk og grusom fordi annen verdenskrig treffer henne voldsomt. 
Hun tvinges på flukt og har den usigelige flaksen at hennes vei krysses i Litauen av en japansk generalkonsul med stort hjerte. 
Han hjelper henne og hennes trofaste reisefølge gjennom Sovjetunionen og til Japan. 

Lea har levd mesteparten av livet uten far. 
Hun elsker moren inderlig, men på mange vis forblir hun et mysterium. 
I perioder har moren forsvunnet inn i en ubegripelig sorg som etterlater en skremmende ensomhet og savn. 
Ettersom som hun pusler morens liv sammen, blir disse barndomsminnene mer forståelige, mindre smertefulle og mer håndterlige. 

Historien veksler smidig mellom avspillingen av morens liv og rekonstruksjonen på loftet. 
Den er fortalt i et nennsomt vakkert språk som fremhever morens brutale livshistorie i all sin gru og styrke. 
«Andrea D» er en flott verdig merkestein for alle overlevere, selvhelbredere og løvetannbarn. 
