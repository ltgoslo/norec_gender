Langdryg tysker
Den tyske krimdronninga er ute på norsk med en helt grei historie som burde vært kortere. 

Nele Neuhaus har hatt stor suksess i Tyskland med sin serie av bøker om politietterforskerne Pia Kirchoff og Oliver von Bodenstein. 
Det store kommersielle gjennombruddet kom med romanen som nå er ute på norsk, "Snøhvit må dø". 

Historien begynner når Tobias Sartorius slippes ut av fengsel, hvor han har sonet i ti år for drapene på to jenter som forsvant fra en liten landsby utenfor Frankfurt. 
Tobias hadde vært kjæreste med den ene av dem. 
Uten sikre bevis ble Tobias dømt for drapene. 

Når Tobias vender tilbake til landsbyen og forsøker å sette sammen restene av sitt tidligere liv, starter en voldsom kjedereaksjon av hendelser. 
Noe av det første som skjer, er at moren til Tobias, som har skilt seg fra faren mens han satt inne, blir forsøkt drept. 
Og noen arbeidere finner et skjelett som stammer fra en ung jente skjult på en nedlagt flyplass. 

Etterforskerne oppdager at spor fra begge disse sakene peker i samme retning, og at dette henger sammen med hendelser i fortiden. 

Dette er ikke den første boka om Kirchoff og Bodenstein, noe som gjør at man noen ganger ikke helt skjønner bakgrunnen for det de sier og gjør. 
Men man aner at begge har litt å slite med på hjemmebane, ikke minst den adelige sjarmøren Bodenstein, som rett og slett lurer på om ikke kona hans bedrar ham. 

Settingen i en liten landsby bidrar med mye fin klaustrofobi. 
Gamle feider, skjulte hentydninger. 
Når en ny jente forsvinner, piskes stemningen ytterligere opp, og Tobias må nok en gang tåle å være i fokus for mistankene. 

Bokas største problem er at den er for lang. 
100 sider mindre hadde gjort historien mer veldreid. 
