Bokanmeldelse:Bernt Roughtvedt: 
«Tårn» 

Bernt Roughtvedt har tidligere levert to utmerkede spenningsromaner med Terje Emberland. 
Dette er en stemningsmettet thriller fra krigens Oslo. 

Krim 234 sider 369 kroner Cappelen Damm 

Med «Tårn» går han ut solo i samme genre. 
Resultatet er utmerket. 
Handlingen tar til i krigens siste dager og strekker seg frem til 7. juni og kong Haakons hjemkomst. 

Motstandsmannen Erik Fjeld aner ugler i mosen i den hemmelige organisasjonen H7, der han litt motvillig har funnet sin plass i Sentralrådet. 

En kveld blir han vitne til en likvidasjon i Oslo sentrum, og fra det øyeblikket skyter fortellingen fart. 
Ganske snart befinner Fjeld seg på flukt fra Gestapo, hele tiden med personer rundt seg som hverken han selv eller leseren kan stole helt og fullt på. 

Bokens styrke er Bernt Rougthvedts store viten om krigen i Norge og hans evne til å formidle dette i stemningsmettede skildringer: 
Angsten og paranoiaen under okkupasjonsmakten. 
Varemangelen. 

Også i selve språket hviler et snev av førtitallets Norge. 
Handlingen er kanskje litt vel rotete, men når forfatteren spiller ut sine aller siste kort mot slutten, fikk i hvert fall jeg meg et godt glis. 
Underholdende hele veien. 
