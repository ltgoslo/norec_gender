Mørk julestemning i Barcelona
Den tredje boka i firebindsserien ”De glemte bøkers kirkegård” er like ordkjærlig og Dickensaktig fortalt som de foregående, og velegnet som julelesning. 

" 
Jeg tror at dette er dagen . 
I dag vil lykken snu seg for oss, erklærte jeg, oppløftet av dagens første kopp kaffe, ren optimisme i flytende form." 
Daniel Sempere strever for å få endene til å møtes i den lille bokhandelen han driver, og bor i, sammen med faren, men aner lysere tider. 
Daniel er nå voksen og gift med sin store ungdomsforelskelse Bea, sammen har de en liten sønn. 
Den flotte Fermín Romero de Torres, ex-spionen, arbeider fortsatt i bokhandelen, og skal i disse dager gifte seg. 
Men når en skummel fyr med porselenshånd dukker opp i butikken med en mystisk opplysning om Fermín, tennes Daniels nysgjerrighet – og mistenksomhet. 

Litt etter litt vikles han inn i et nett av gamle hendelser og hemmeligheter som vil komme til å endre, ikke bare hans forhold til vennen Fermín, men også til sin egen familie. 
Som den tredje i serien etter verdenssuksessen "Vindens skygge" , har "Himmelens fange" beholdt de samme eventyraktige, gotiske figurene og den ydmyke Daniels fortellerstemme – men dette er Fermíns historie. 
Handlingen er vekselvis lagt til Fermíns fortid som politisk fange i det berømte Palacio Montuïc under Franco på slutten av 1930-tallet, og 50-tallets Barcelona. 

Forfatteren omtaler seriens bøker som en "syklus" , fulle av narrative og tematiske broer, som like gjerne kan leses selvstendig som i sammenheng. 
Grunnet gammel uvane og personlig smak, er jeg uansett mindre engasjert i denne typen thrilleraktige plott og gåter, og mer mottakelig for stemningen som males frem. 
Forfatteren slår referanser til store historiefortellere som Alexandre Dumas, Charles Dickens og Victor Hugo, som brakte poesien, filosofien og journalistikken inn i romanene sine. 
Miksen av fantasi og empiri gir meg følelsen av å lese noe mesterlig. 
Verden fremstår slik den kan gjøre i et barnesinn, bokhandelen er byens sentrum og de litterære karakterene er minst like levende som de levende fordi de innvirker direkte på psyken, humøret, livsverdien. 

Til en som verdsetter fabler og historiske thrillere , kan "Himmelens fange" være en egnet julepresang, men jeg ville kanskje begynt med førsteboka, hvor "De glemte bøkers kirkegård" blir introdusert, og har sine mest gylne øyeblikk. 
