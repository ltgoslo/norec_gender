Dette er en av årets aller fineste bildebøker
Forfriskende ABC. 

Mari Kanstad Johnsen har valgt et lurt åsted for handlingen i bildeboka «ABC»: 
Blokka. 
For hva er mer spennende enn en boligblokk? 
(«Nokså mye», er feil svar). 

En blokk er en smeltedigel av folk og historier, av hemmeligheter gjemt bak en lukket dør. 
Hos Kanstad Johnsen er i tillegg folka, i den grad de er folk i det hele tatt, av såpass ymse slag at lille Anna skal være sjeleglad hun har en mormor ved hånden. 

De to er på vei hjem fra barnehagen da en gullring deiser ned i hodet på Anna. 
Duoen skjønner at den må ha falt ut fra blokka og går inn for å jakte på eieren. 
De legger ut på en bokstavtour og ringer på alle dørene fra A til Å: 
Mon tro hva som venter bak neste dør? 

Fornyer 

Det finnes mange abc-bøker; Kari Grossmanns er en klassiker, og Olav H. Hauges er en favoritt. 
Et flertall av bøkene har oppsett som dikt, mange anvender rim, og ikke minst bokstavrim. 

Noe bokstavrim finnes også Kanstad Johnsens bok, men her er teksten en fortelling. 
Dette bruddet med sjangerforventningene er befriende. 
I den grad formler brukes, er det eventyrets gjentakelsesmønster. 
Men heller ikke her er boka forutsigbar. 
Duoen banker på dør etter dør, men vi vet aldri hva som venter - jungel eller osteparty. 
Noen beboere lukker faktisk ikke opp i det hele tatt, som gjengen bak Q-døra. 
De hvisker gjennom brevsprekken: 
«Hysj! 
Vi har quiz-kveld her». 

Fortellingen byr på læring for barn i ulik alder. 
Innenfor hver dør kan barnet lete seg frem til ting på den gjeldende bokstav. 
Noen finner agurk i illustrasjonen til A, de eldre finner astronaut og de voksne finner Alvar Aalto-vase. 
Letingen i bildene ansporer til samtale og utvidelse av ordforrådet. 
Men også barnets visuelle sans og oppmerksomhet stimuleres med disse illustrasjoner som spenner fra enkle blyant/kullstift-tegninger på hvit bakgrunn, til fargerike akvareller. 
Vekslingen mellom de renskårne illustrasjonene i trappeoppgangen, og de fargemaksimalistiske innafordøra-møtene, gir god dynamikk til fortellingen. 

Mot slutten av boka økes farten i bildefortellingen. 
Det skyldes neppe svak disposisjon, men heller en annerkjennelse av barnet: 
Tempoøkningen passer godt til en liten sjel som er utålmodig spent på slutten. 

Klar signatur 

Kanstad Johnsen har en klar signatur som illustratør og har skapt flere bildebøker av høy kvalitet, som «Barbie-Nils», «Livredd i Syden» og «Vivaldi». 
Sistnevnte med tekst av Helge Torvund. 
Denne gangen virker det som hun sender en takk til Inger & Lasse Sandbergs barnebokklassiker om Lille Anna og Lange Thomas. 
Også i «ABC» finnes en lille Anna, en gigant med stripete bukser og et spøkelse som likner Sandbergs. 

Med Anna og fjonge mormor Kanstad Johnsen skapt to elskelige skikkelser. 
Best er det likevel at hun aldri glemmer den lille leseren, som kan identifisere seg med Anna enten hun vrir seg i utålmodighet eller jakter i åndeløs spenning. 

«ABC» er tradisjon og fornyelse, læring og spas, og kan trygt kåres til en av årets fineste bildebøker. 
