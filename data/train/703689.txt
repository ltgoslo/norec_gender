Slepen noir
Skaperen av kult-krimmen True Detective tegner ikke akkurat et glansbilde av Amerika i sin første roman. 
"Galveston" er en mørk, stygg og sår fortelling om en annerledes helt. 

ROMAN: 
Første sesong av TV-serien True Detective ble en massiv suksess. 
Manusforfatter Nic Pizzolatto er nå ute på norsk med sin første roman, som beveger seg i et landskap, både i konkret og overført betydning, som minner om de dystre sørstatene som er kulisse for TV-serien. 
Louisiana og Texas, milevidt fra Mardi Gras og cowboy-romantikk.Roy er en skadeskutt mann i førtiårene som livnærer seg som torpedo for en gangster i New Orleans. 
Et oppdrag går skikkelig til helvete, og Roy befinner seg på flukt til Texas sammen med Rocky, en ung jente som er om mulig enda mer ødelagt. 
Historien som fortelles, er nesten uten lyspunkter, nesten uten håp. 
Men noe skjer, som skal få livslange konsekvenser både for Roy og Rocky. 

Pizzolatto veksler mellom fortid og nåtid, hele tiden med Roy som forteller og aktør. 
Fortellermåten, med de knappe, lakoniske setningene og med en malende følsomhet for lys, lukter og stemninger, minner om Daniel Woodrells "Winter's Bone", eller Frank Bills "Crimes in Southern Indiana", men lener seg på en tradisjon som selvsagt strekker seg mye lengre tilbake i tid enn disse relativt nye utgivelsene. 
Kanonene Dashiell Hammet og Raymond Carver ville ikke ha skammet seg over "Galveston". 

Roy er en annerledes helt, for å si det mildt. 
Han er brutal, skadet, egoistisk. 
Men når han stilles overfor Rocky og hennes fortvilte situasjon, våkner noe i ham som får fram en annen side. 
Forfatteren gir oss gløtt av en fortid som kan forklare denne forandringen, men helt til siste side sitter man og blar frenetisk for å finne ut hvordan det skal ende. 
Storartet. 
