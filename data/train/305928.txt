Sjarmerende barneroman, men til forveksling lik en annen Aschehoug-suksess
Evig aktuell tematikk, men må det være så formelpreget? 

Marie har en bestevenn med lilla hår og en mamma som er bloggkjendis, og hun går i klasse med Heddy, som har perfekte krøller og er enda større bloggkjendis. 

Selv er Marie VANLIG med store bokstaver, og det blir et problem når klassen får en ny prosjektoppgave i samfunnsfag: 
De skal lage noe som tar av på nett. 
For det å være noen på internett er viktig i den digitale virkeligheten. 
Det mener iallfall Clas, ungdomsskolelærer av den slitsomme typen som svarer «nå må jeg nesten lolle litt» når hun foreslår å skrive stil i stedet. 

Velbrukt tematikk 

«Nørd» er Mina Lystads tredje barnebok, og den plasserer seg midt i samtida, med blogging og sosiale medier naturlig inkludert i handlingen. 
Det virker kanskje unødvendig å påpeke, men ikke alle barnebokforfattere får det til på en så utvungen måte. 
Lystad er ingen Clas, for å si det slik. 

Samtidig er grunntematikken i boka tidløs og velbrukt: 
Den første forelskelsen, vennskap, og, som baksideteksten forteller: 
«Hvor langt er du villig til å gå for å bli populær?» 

Vi kan røpe at Marie går lenger enn hun burde. 
Slik sett ligner boka farlig mye på en annen populær roman fra Aschehoug for samme aldersgruppe, Iben Akerlies «Lars er lol». 
Oppbygningen er nesten lik, og begge bøkene har en hovedperson som kløner det til for seg på nett, på bekostning av noen som står henne nær. 
Løsningen er også langt på vei den samme. 

Humor i replikkene 

Akerlie gikk lenger enn Lystad i å diskutere vanskelige og etiske spørsmål. 
Lystad holder seg mer på den trygge overflaten, og prioriterer morsomme dialoger og tankerekker. 
Jeg stusser over at ingen voksne ser problemet med en skoleoppgave som går ut på å prøve å bli kjendis. 
Men de voksne i boka har ikke de lyseste hodene, og mye av humoren ligger i replikkvekslingene med dem. 
Mora til Marie prater nesten utelukkende i tomme og av og til selvmotsigende selvhjelpsfraser: 
«If you change your mind, you change your life.» 
«Be yourself. 
Everyone else is taken.» 
Hun er likevel beskrevet med varme, i motsetning til bloggeren i klassen. 

Språket for øvrig flyter godt, med fin rytme og stødig bildebruk. 
Jeg-stemmen til Marie er både troverdig og morsom, med en blanding av lakonisk ironi og sårhet. 
Alt i alt er «Nørd» en sjarmerende roman som nok vil treffe godt hos målgruppa, selv om den scorer lavt på originalitet. 
