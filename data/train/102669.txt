Bokanmeldelse:Bjørn Sortland: 
«Ho tok av seg blusen og sa ho var bibliotekar» 

En leservennlig roman full av gode intensjoner og skråblikk på det selvforsynte og overmette samtidsmennesket. 

Roman 205 s. 
Kr 249,- Piggsvin forlag 

Bjørn Sortland skriver ungdomsbøker med stort eksistensielt alvor og voksenbøker som er lette som flor. 
Tittelen setter leseren på sporet av både humoren i romanen og tema: damer. 

Dagdrømmeren Ivar er 40 år, jomfru og har gitt ut et par diktsamlinger på eget forlag. 
I et samfunn der alle fråtser i livets goder, er det vanskelig å finne likesinnede og enda vanskeligere å finne forståelse for sin kristne livsførsel. 

Alt endrer seg da han får i oppgave å ha skrivekurs for tre kvinnelige eksprostituerte og narkomane på avvenning. 

Det er noe Ragnar Hovlandsk over den skakke humoren og tankerekkene til hovedpersonen om damer og verden rundt ham. 

Boken inneholder skisseaktige tegninger av Øyvind Torseter som er med på å forsterke det naive uttrykket. 
Dette gir en letthet til alt som skjer, selv om det innebærer en flukt fra brutale narkogjeldinnkrevere til Solkysten. 

Den plutselige avreisen til Spania og telefonsamtalene til venn og prest Karsten kommer når boken trenger et vendepunkt. 

Handlingen er ikke genial, men likevel spennende å følge. 
Ivar spanderer og spanderer, og det er tydelig at de utlevde kvinnene utnytter den elskovshungrige og keitete. 
Som han selv formulerer det: 
Man må være Paulus for å fikse å være single. 

Men så er det altså Ivar som sitter igjen med det lengste strået til slutt. 
Boken er påkostet med fint papir, helhetlig design og en innbydende pin-up-illustrasjon fra 40-tallet på omslaget. 
En opplagt julegavekandidat. 

Visste du at ... Bjørn Sortland (f. 
1968 i Bergen) feirer i år 20 år som forfatter. 
Han ble tildelt Aschehougprisen i fjor for sitt samlede forfatterskap. 

Han har gitt ut bøker i alle sjangre for voksne og unge, og står bl.a. bak den populære serien for barn om Kunstdetektivene. 
