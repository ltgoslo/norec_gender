Sjøfolkets samling
537 sider. 
Kr. 468,- Pax 

Knapt noen norsk fagforening har en så turbulent historie som Norsk Sjømannsforbund. 
I forbindelse med 100-årsjubileet i år foreligger nå det første bindet i organisasjonens historie, skrevet av Finn Olstad. 

Boken beskriver tidsrommet fra slutten på 1800-tallet frem til ca. 1960. 
Vi følger norske sjøfolk fra de første spede forsøkene på å lage en fagbevegelse, til utbyggingen en solid maktbastion. 
Det var ikke akkurat noen dans på roser. 
Internt var det et evig slit å få sjøfolket til å oppfatte seg selv som en enhetlig gruppe med felles interesser. 

Samtidig ble de utfordret av to verdenskriger og stadige rivaliseringer med kommunistiske fraksjoner. 
Olstad kan på ingen måter beskyldes for å skjønnmale Sjømannsforbundets historie. 
Tvert imot problematiserer han det meste de foretok seg. 
Om fremveksten av fagforeningspamper i tett samarbeid med arbeiderpartiregjeringen, skriver han: 

«Spørsmålet er om noe annet norsk fagforbund hadde et slikt underskudd på demokrati.» 
I tillegg til en detaljert redegjørelse for bevegelsens oppbygging og kampsaker, dukker han ned i flere dramatiske enkeltbegivenheter. 
Spesielt utførlig skildret er konflikten rundt krigsseilernes skjulte fond, og spekulasjonene om hvorvidt forbundsleder Ingvald Haugen var FBI-agent. 

Boken er svært gjennomarbeidet og grundig. 
Ved siden av å dokumentere Sjømannsforbundets historie, fremstår verket som et viktig bidrag til nyere norsk historie generelt. 

STEN INGE JØRGENSEN 
