Når det går surr i generasjonene
Forfatter: 
Tiril Valeur 

Sjanger: 
Barnebok 

Forlag: 
Cappelen Damm, i serien Jeg kan lese! 

«Leo får en liten onkel» er beregnet for barn som er i begynnende lese-fase. 
Følgelig er Leo sju år. 
Han har to kompiser som begge har en tøff onkel. 
Men Leo har ingen. 
Han har en mor på 26 og en mormor på 44, og mormor har en ny kjæreste som er flink til å lage pizza. 
Mormor blir tykkere for hver dag. 

Da Leo ytrer et sterkt ønske om å få en onkel han også, sier mormor ganske enkelt at det skal han få. 
Så kommer babyen, som altså er halvbror til Leos mamma, og altså Leos onkel, og skuffelsen er stor. 
Onkel skriker, bæsjer og er i det hele tatt ikke mye å samle på. 
Men etter som tiden går og Leo og kameratene opplever den vesle onkelens utvikling, vokser sansen for ham, og til slutt er det nesten som de to med voksne onkler misunner Leo hans lille onkel. 

Tiril Valeur står for både tekst og tegninger. 
Figurene er morsomme, lett gjenkjennelige i de hverdagslige situasjoner som skildres. 
Teksten er kort, lett å lese, har humor, og jeg vil tro den er innbydende selv for sjuåringer. 
Når det er sagt, jeg nøler ikke med å lese denne boka for de mindre. 
