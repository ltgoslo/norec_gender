Å lese «Fire and Fury» er en opplevelse utenom det vanlige
Nådeløs satire om Trump. 

Den ferske boka «Fire and Fury» handler om livet på innsiden av Det hvite hus. 
At det er ute av kontroll, mer enn bekreftes av Micahel Wolff. 
Det står verre til enn antatt, om vi kan tro forfatteren. 

Å lese «Fire and Fury» er en opplevelse utenom det vanlige. 
Allerede i første kapittel overgår boka ens forventninger, og de utrolige, absurde og infame anekdotene tar ikke slutt. 

Ville ikke vinne 

Det begynner med valgdagen. 
At ingen i Trumps stab utenom «crazy Steve Bannon» trodde på seier, er godt kjent. 
Men Wolff hevder at Trump heller ikke håpet å vinne. 

For ham skal valgkampen ha vært ren markedsføring. 
Hans slu plan skal ha vært å etablere et nytt mediekonsern sammen med grunnleggeren av Fox News. 

Med slike påstander og til nå helt ukjente opplysninger, fortsetter denne karikaturen av Trump. 

Da seieren var et faktum, så Trump for seg at han kunne drive USA som en familiebedrift. 
Til slutt konfronterte den konservative skribenten Ann Coulter ham med hans vanvittige plan. 
«Det er åpenbart ingen som forteller deg dette. 
Men du kan ikke gjøre det. 
Du kan ikke ansette dine barn.» 

Det meste av boka handler om maktkampen mellom de tre som endte opp med å kjempe om presidentens gunst i Det Hvite Hus - svigersønnen Jared Kushner, stabssjef Reince Priebus og strateg Bannon. 

Deres mangel på erfaring og kunnskap er grenseløs, i følge Wolff. 
Da mannen som skulle forfatte innvandringsforbudet lurte på hvordan det skulle skrives, skal Bannon ha svart: 
Sjekk på Internett! 

«Fire and Fury» minner ikke om noen annen politisk bok jeg har lest, men om en spinnvill komedie. 
Det er ikke til å nekte for at det er litt skremmende. 

Bare etter en måned var stabsfullmektig Kathy Walsh så fortvilet over kaoset, at hun innstendig ba Kushner fortelle hvilke «tre ting presidenten vil fokusere på». 
Med tomt blikk skal han ha svart: 
«Ja, vi bør antakelig snart ha den samtalen.» 
Forfatterens grep i boka er å male ut slike scener ned i minste detalj. 

Karakterdrap 

Og alle handler, direkte eller indirekte, om presidenten. 
Portrettet av ham er nådeløst. 
En ting er at det ikke er golf som gjør hans liv verd å leve, men å forføre sine venners koner. 
Mer alvorlig er det at han i større grad enn antatt, er prisgitt sine innfall. 

Wolff vet å vise hvor pinlig det blir når han går utover manus i sine taler. 
Han skildrer hvordan Trumps rådgivere fortvilet prøver å få ham til å holde fokus på politiske saker - med powerpointer, enkle kulepunktnotater og kjappe innføringer i den amerikanske konstitusjon. 

Karakteristikkene av presidentens inkompetanse går som et mantra gjennom boka. 

Men vi møter ham også når han er i sitt ess. 
Da har han trukket seg tilbake på sitt soverom. 
Der spiser presidenten McDonalds-burgere. 
Det er den eneste maten han vet ikke er forgiftet. 
Og så glaner han på de tre tv-ene mens han sender ut tvittermeldinger og ringer venner. 

Et av høydepunktene er en lang telefonsamtale hvor han raser fordi Washington Post har fremstilt ham i en latterlig morgenkåpe. 
«Jeg er da ikke en fyr i morgenkåpe», hevder den dypt sårede narsissisten. 

Ikke politikk, men sladder 

Selv om «Fire and Fury» også tangerer mer alvorlige politiske saker, handler den ikke om politikk. 
Er man interessert i valgkampen, er Matt Taibbis «Insane Clown President» langt bedre. 
Vil man forstå forholdet til Bannon, anbefaler jeg Joshua Greens «Devil's Bargain». 
Og vil man få en oversikt over Russland-skandalen, er «Sammensvergelsen» av Luke Harding å foretrekke. 

Men som et karakterdrap over drøye 300 sider, er Wolff i en klasse for seg. 

Han er kjent for å spisse sine historier. 
Det gjør «Fire and Fury» til a good read – selv om den tidvis kan bli både pratsom og detaljrik. 
Den baserer seg i hovedsak på sladder og uformelle samtaler, og utvalget av sitater heller nok mot det tendensiøse. 

Jeg oppfattet først boka som rein politisk satire, men det viste seg etter hvert å bli umulig. 
På grunn av presidentens egne reaksjoner på boka. 
De fikk meg til å lure på om forfatteren gikk langt nok. 

Presidenten som markedsfører 

Utgivelsen ble framskyndet til sist fredag fordi presidenten forsøkte å stanse den på grunn av ærekrenkelser. 
Trump bruker forresten samme advokatfirma som Harvey Weinstein, da denne truet med å saksøke New York Times etter den første artikkelen om overgrep mot kvinner. 

Dagen etter hadde presidenten en kampanje mot boka på Twitter, og omtalte Wolff som en taper og Bannon som «Sloppy». 

Han toppet det hele med å omtale seg selv som «et geni… 
og et veldig stabilt geni». 
Heller ikke hans pressekonferanse samme dag overbeviste meg om at det stemte. 

Det har også blitt slått stort opp at det forekommer feil i boka. 
Robert Murdoch skal ikke ha kalt Trump «en helvetes idiot», men «en helvetes tulling». 
Bannon skal ikke ha ment at presidentens sønn opptrådte «forrædersk» og «upatriotisk» i et møte med en russisk advokat. 
Det var det Paul Manafort som gjorde, presidentens tidligere valgkampsjef. 

Det er også oppgitt feil kilde til Ivanka Trumps fornøyelige skildring av hemmeligheten bak presidentens frisyre og hårfarge. 

Det er ikke rart lesere på nettbokhandelen Amazon står i kø for å takke presidenten for å ha gjort dem oppmerksom på boka. 

Med «Fire and Fury» har vi altså havnet i den absurde situasjonen hvor USAs 55 president er blitt den viktigste markedsføreren av boka han vil forby. 
