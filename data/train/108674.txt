Vakkert om legender
Illustrert av Stella East. 
Barnebok, 63 sider. 
Kr. 249,-. 
Gyldendal. 

I serien Mime presenteres noen av verdens sagn, myter og legender. 
Denne siste boken utmerker seg både ved sitt poetiske billedspråk og en varm, levende tekst. 

Med utgangspunkt i de tusenvis av fødselshistorier etter Buddha har Tor Åge Bringsværd samlet noen av de vakreste. 
Den indiske prinsen som senere ble Buddha, ble født for 2500 år siden med navn Siddharta. 
Han påsto å kunne huske alle sine liv, også dem han levde i dyreform. 
Han forteller gripende lignelser om mot, offervilje, respekt for alt liv. 

Selv om en slik samling ikke kan sies å være et originalt litterært verk, viser forfatteren et helt spesielt grep om råmaterialet. 
Han forteller med en lavmælt, varm stemme, og fristes ikke til å bake for mange faktaopplysninger inn blant selve legendene. 
De vakkert og detaljert utpenslede illustrasjonene er også av høy kvalitet, og vil fange interesse hos både barn og eldre lesere. 
Med en kort faktadel bakerst blir dette en vellykket bok, som både er rørende og informativ. 

May Grethe Lerum 
