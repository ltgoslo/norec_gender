Bokanmeldelse:Hilde Østby: 
«Leksikon om lengsel» 

Er det mulig å skrive fra A til Å om kjærlighet ved første blikk? 
Det er i alle fall det debutant Hilde Østby lar sin forteller Liv Vestby gjøre et forsøk på i denne romanen. 

Roman 280 sider Kr. 349,- Tiden 

Om vi kan kalle den det. 
Dette er en alfabetisk reise inn i kjærlighet og lengsel med flere av verdenslitteraturens største helter som hovedpersoner. 
Om du blander dette med et spontant, men gjennomarbeidet språk, vill ljuging og veldig mye humor, får du resultatet, og det er veldig godt. 

Her møter du Romeo og Julie i en nytolkning. 
Det samme gjelder Diderot, Quisling, Montaigne og Gorbatsjov, for å nevne noen. 
For ikke å snakke om Tristan og Igor, eller kjærligheten mellom Grace Kelly og Lolita. 

Østby tar dem alle ned på et nivå som gjør dem sidestilte, kroppslige og virkelige. 
Hun gjør det med intelligens og humor og ikke minst med en særlig henvendelse til leseren. 

Uten denne henvendelsen og invitasjonen til deltagende lesning og undersøkelse, ville romanen oppleves veldig annerledes. 

Leseren trekkes inn i prosjektet og blir stadig nysgjerrig på hva denne kjærlighetsredaksjonen - som består av Liv Vestby - egentlig vil finne ut om kjærligheten, lengselen og hva som egentlig skjer i møtet mellom to forelskede sjeler. 
Eller verre: én forelsket sjel, altså ugjengjeldt kjærlighet. 

Det skrives jo som kjent lite om svulmende kjærlighet i norsk samtidslitteratur, så Hilde Østby satte seg like gjerne som mål å undersøke kjærligheten encyklopedisk. 

Kjedelig? 
Overhodet ikke. 

Forfatteren viser en sjarmerende smart fortellerglede, og teksten forsyner seg grovt av fantasi og litteraturhistorie. 

Jeg tenker at resultatet ikke nødvendigvis er et leksikon om kjærligheten, men alle de andre tingene man møter i lengselen etter den. 
Og jeg kommer til å bla frem og tilbake i disse små fortellingene mange ganger. 
