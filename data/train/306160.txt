Ståle Solbakkens selvbiografi er omtrent like spenstig som en hoggestabbe
Ingen Zlatan. 

«Jeg var en driftssikker person og en spiller som kunne hjelpe treneren å utføre den taktiske planen på banen.​» 

Slik beskriver Ståle Solbakken seg selv som fotballspiller i sin nye biografi «Løvehjerte». 
Mer prosaisk og kontant enn dette er det knapt mulig få det. 

For den som ser for seg en flerdimensjonal fotballfortelling som «Jeg er Zlatan», eller en dramatisk historie ala Claus Lundekvams biografi, er det ikke mulig å komme lenger unna nettopp dette enn med «Løvehjerte». 

Her finnes det knapt et støvkorn nostalgi, grubling eller tvil. 
Det vi får presentert er filosofien til et handlingskraftig menneske som er vel vitende om at folks oppfatning av han gjerne befinner seg i enten hat eller elsk-kategorien. 

Hardt arbeid 

«Løvehjerte» er fortellingen om en fotballspiller som fra barnsben av aldri var av de største talentene. 
Men en gutt som med viljestyrke og hardt arbeid lykkes som spiller. 
En spiller som gikk foran i krigen og som alltid la ned de ekstra meterne i kamp og på trening. 
En lederskikkelse. 

«Løvehjerte» fortelles i ekspressfart over knappe 167 sider, fra barneårene i Kirkenær, gjennom spillerkarrieren og proffdrømmen, mot bokas naturlige vendepunkt, hjertestansen da Solbakken spilte for FC København. 
Solbakken var død i sju minutter. 
Og siden: 
Den formidable trenerkarrieren. 

Her er det ikke rom for å dvele ved detaljer. 
Når det kommer til fortellermåte, er denne biografien kanskje det nærmeste du kommer den direkte spillestilen som Drillo utviklet på 90-tallet. 

Interessant problemstilling 

Her fortelles det i lengderetning og i raske overganger. 
Og det handler om et menneske som helt og absolutt lever og ånder for fotball tjuefire timer i døgnet. 
Et av bokas mest interessante problemstillinger er hvordan Solbakken, med sin politiske overbevisning på venstresida i politikken, forholder seg til pengegaloppen i fotballen. 
Som det står i boka: 

«I bunn og grunn kan man si at det er noe selvmotsigende i at en som meg, med mine verdier, skal navigere som en av hovedrolleinnehaverne i den kanskje mest kapitalistiske av alle verdener: fotballverdenen.» 

Ordinær 

Dette er en bok for trenere og spillere. 
En 167 sider lang holdningskampanje. 
For lagånd. 
Samhold. 
Solidaritet. 
Løvehjerte burde fungere fint som et lengre foredrag på en trenerkonferanse eller på Arbeiderpartiets landsmøte. 
En bok for spesielt interesserte. 

Utover det er denne boka knapt mer enn en nokså ordinær fotballbiografi. 
Litterært er dette omtrent like spenstig som en hoggestabbe. 
