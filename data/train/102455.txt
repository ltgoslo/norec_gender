Bokanmeldelse:Jonathan Odell: 
«Helbredelsen» 

Denne romanen om kvinneliv i Sørstatene før og etter frigjøringen vil mye godt, men er fortalt så omstendelig at den er en dryg leseaffære. 

Roman 352 sider 369 kr. Pax 

Gran Gran, en afroamerikansk jordmor på 90 år, får plutselig omsorgen for en liten jente. 
Hun begynner å fortelle henne om oppveksten sin på en plantasje under slaveriet der kvinnen Polly Shine hadde en sentral rolle. 

Som ofte i fiksjon er fortelleren en mindre interessant person som kaster glans over en mer levende og spennende personlighet i fortellingen. 
I delene som omhandler jordmoren og opprøreren Polly Shine er det lett å la seg rive med av frihetskampen mot urettferdigheten og klokskapen til jordmødrene. 

Hoveddelen, som tar for seg Gran Grans langsomme oppvåkning til frihet og de mange og lange monologene med jenta, oppleves som utrolig seige. 

Alle afroamerikanerne har dessuten fått en brei og unaturlig østkantdialekt som er på grensen til lattervekkende. 
Dette er med på å sette ned lesetempoet ytterligere, som er det siste denne boken trengte. 

Oversatt av Kia Halling. 
