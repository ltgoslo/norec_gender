Tudortidens Sherlock Holmes
«Shardlake er tudortidens Sherlock Holmes — han tar leseren med over hele det gamle London, fra de luksuriøse, kongelige palassene i Whitehall til de skitneste og mørkeste bakgatene,» skriver The Daily Mail om C. 
J. Sansoms serie om Matthew Shardlake. 
Det er en treffende beskrivelse, og verdt å gjenta. 
For «Klagesang» er virkelig en god krimroman. 
«Klagesang» er den sjette boken i serien om Matthew Shardlake. 
Henrik VIII ligger for døden, og hans sjette, og siste kone, Katarina Parr, har skrevet et manuskript, «En synders klagesang». 
Teksten er potensielt livsfarlig for dronningen. 
Når den blir stjålet, får sakfører Matthew Shardlake oppdraget med å oppspore teksten. 

Letingen etter «Klagesangen» tar leseren med over hele tudortidens London. 
Samtidig gir bokas 666 sider en god innsikt i tudortidens religionskamp mellom reformister og tradisjonalister, og hvor farlig det kunne være ikke å følge kongens sympatier. 

«Klagesang» blander fiksjon og fakta på en utmerket måte. 
Matthew Shardlake og hans medhjelpere er oppdiktede karakterer som møter ulike historiske personligheter som Katarina Parr, hennes onkel Lord Parr og biskop Gardiner. 
Dronningen skrev faktisk «En synders klagesang», og den ble utgitt etter kongens død, men som Sansom påpeker i forordet, er det uvisst om manuskriptet faktisk ble stjålet. 

Som leser er man aldri i tvil om hva som er korrekt historisk kontekst, og hva som er fiksjon. 
Det gjør boka lett å lese, og det tilfører også spenning. 
Samtidig som vi følger Shardlakes farlige leting etter manuskriptet, følger vi frykten og maktkampen i de religiøse leirene på denne tiden. 
Dette er ikke bare en rivende god krimroman, men en historisk interessant beretning om tudortiden. 

Sansom skildrer både de fysiske omgivelsene og atmosfæren på en uanstrengt måte. 
Allerede fra de første sidene er det som å ta en tidsmaskin og sette klokka på år 1546. 
Anbefales varmt til krimelskere med en forkjærlighet for historie. 
