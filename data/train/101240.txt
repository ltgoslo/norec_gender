Bokanmeldelse:John Grisham: 
«Svindleren» 

En uskyldig dømt advokat hevner seg på systemet. 
Grishams nye thriller «Svindleren» er spennende og underholdende. 
Plottet er smart. 
Overraskelsene står i kø, mener VGs anmelder. 

Malcolm Bannister er advokat i en amerikansk småby. 
Han er lykkelig gift, har en sønn han forguder og lever et godt liv. 

Så skjer katastrofen. 
En av klientene har misbrukt Bannisters tillit, og han tiltales for medvirkning til økonomisk hvitvasking. 
En likeglad jury og en hensynsløs dommer overser alt som taler til Bannisters forsvar og dømmer ham til ti års fengsel. 
Hans kone skiller seg fra ham og gifter seg med en annen. 
Han får ikke ha kontakt med sønnen sin. 
Livet faller i grus. 

Som en annen greve av Monte Cristo sverger han hevn. 
Mot systemet. 

Da en korrupt dommer blir myrdet, vet fengselsfuglen Bannister hvem som drepte ham. 
En regel i amerikansk lovgivning – Rule 35 – gjør at innsatte kan bli satt fri hvis de kan oppklare en annen forbrytelse. 
Bannister tar kontakt med FBI – og slik begynner dramaet i denne boken. 

La oss ta det positive først: 
«Svindleren» er spennende og underholdende. 
Plottet er smart. 
Overraskelsene står i kø. 
Forfatterens inngående kjennskap til amerikansk jus gjør ham i stand til å sno seg gjennom et juridisk villnis svært så elegant. 
De litterære figurene er tydelig tegnet opp – helter og skurker side om side – og du kan ikke annet enn å heie på hovedpersonen. 
Du kjeder deg aldri med en Grisham-thriller i hendene. 

Dessuten fortjener Grisham ros for å bruke sitt populære forfatterskap til å hamre løs på korrupsjon, kynisme og hykleri i det amerikanske politi- og rettssystemet. 

Hva trekker ned? 
Personlig gjettet jeg løsningen svært tidlig, men det kan skyldes flaks – eller at jeg har forlest meg på Grisham. 

Min hovedinnvending mot John Grishams forfatterskap er av litterær karakter. 
Hans språk – oversatt av Truls Holst Kopperud – er slett ikke dårlig, men det er utelukkende instrumentelt, maskinelt og effektivt. 
Alt er likt. 
Fra setning til setning, fra avsnitt til avsnitt, fra bok til bok. 

Hos Grisham stopper du aldri opp fordi du må lese en flott formulering om igjen. 
Du lar deg aldri besnære av språket eller originale observasjoner. 
Han er opprinnelig jurist – og skriver fortsatt som en. 

Men det behøver ikke bety all verden. 
Grisham er blant verdens mest leste forfattere, og det er ikke tilfeldig. 

Vi har alle ulike forventninger når vi åpner en bok. 
Er du kun ute etter en intenst spennende thriller, vil ikke «Svindleren» skuffe deg. 
