Bokanmeldelse:Stacy Schiff: 
«Kleopatra. 
Et liv» 

Kleopatra - navnet maner frem et bilde av en blendende vakker og skamløs forførerinne i pyramidenes svalende skygge. 
Feil! 
Kleopatra var sannsynligvis en helt annen enn den du trodde. 

Biografi 366 sider Kr. 349,- Gyldendal 

Kleopatra var først og fremst lynende intelligent. 
Hun behersket ni språk. 
Retorikk og lyrikk var en vesentlig del av utdannelsen. 
Hun regjerte et land i opprør. 
Hun var militærstrateg, diplomat og finansminister. 

Ingen bimbo, akkurat. 
Pen? 
Slett ikke. 
Skamløs? 
Jo, litt. 

Kleopatra fikk fire barn med Cæsar og Marcus Antonius - to mektige romere fra Egypts erkefiende. 
Hun levde et liv der makt, allianser, erotikk og politikk vevde seg stadig tettere sammen. 

Sant å si er det mye vi ikke vet om Kleopatra. 
Forførte den 21 år gamle Kleopatra den 52 år gamle Cæsar - eller omvendt? 
Hva med hennes forhold til Marcus Antonius? 

Vrange historikere og fantasifulle diktere har meislet ut et bilde av Kleopatra som antikkens femme fatale: vakker, forførende og lett på tråden. 
Hvem var hun egentlig? 

I sitt medrivende og kunnskapsrike biografiske verk tar Stacy Schiff et sviende oppgjør med våre fordommer. 

Punkt for punkt gjendriver hun fortidens falske fantasibilder. 
For hva visste nå de antikke historikerne? 
Og dikterne? 
De var alle preget av sin samtids holdning til smarte kvinner som oppførte seg som menn. 

Biografien plasserer Kleopatra i en kulturhistorisk og maktpolitisk sfære som gjør det lettere å forstå hennes handlinger, livsvalg og særtrekk. 

Vi husker henne som den siste egyptiske farao. 
Men strengt tatt var hun gresk. 
Hun nedstammet fra en greskmakedonsk kongeslekt som regjerte i Egypt i nesten 300 år, frem til Kleopatras død 30 år f.Kr. 

Ja, selv om Alexandria lå i Egypt, rådet et gresk tenkesett i den storslåtte metropolen, tenkningen og litteraturens hovedstad. 
Det preget Kleopatra. 

Boken - godt oversatt av Gunnar Nyquist - er småvittig og syrlig, spennende og underholdende. 

Stacy Schiff har stålkontroll i sin vekting av ulike historiske kilder. 
Hennes litterære resonnementer former et troverdig og fargerikt portrett av Egypts siste farao. 
