Bokanmeldelse:Anne Gjeitanger: 
«The Love Book» 

Med den romantiske kjærligheten som utgangspunkt utforskes alle slags menneskelige kjærlighetslengsler. 
Det knyttes sammen med noe som ligner guddommelig kjærlighet - agape. 

Roman 356 sider Kr. 369,- Forlaget Oktober 

Det er ingen enkel fortelling forfatteren byr på, selv om seks hovedpersoners kronglete amorøse innvikling minner om en lett dramaseries persongalleri. 
Gjeitanger snur og vender på alle hjertets begreper, søker å belyse ord med ord. 

Det er vanskelig å lese de fragmenterte skildringene av menneskenes indre liv, sammen med deres forsøk på å skape egne litterærere produkt der de analyserer kjærlighet og frihet. 

Hva skjer når det man elsker blir til noe man ikke kan tåle? 
Kan dikterparet Browning eller Maria Magdalenas tapte evangelium snakke til en moderne mann som sviker dem han elsket? 

Enkeltavsnitt kan leses som fullkomne dikt, men når utforskningen glir over i tværing, blir teksten trett og matt. 
De evige trekanter, enten noe truer paret av moderne småbarnsforeldre eller Ramses og Nefertari, danner et hovedtema. 

Tap og sårbarhet spores tilbake til oppvekst og mental empiri, mens freden og harmonien også i denne romanen utforskes ved å søke en ytre (hellig) tilhørighet. 

De såre hjertene strekker seg mot himmelen, mot fuglenes letthet. 
Med mye skjønnhet i språk og hendelser blir kjærligheten uansett analysert i romanform, den blir intellektualisert og dissekert som et forsøksdyr. 
Da er det ikke rart at den virker kald og død. 

VISSTE DU AT ... 

Anne Gjeitanger, f. 1962, er norsk forfatter bosatt i Italia. 

Hun arbeidet i en tiårsperiode som forlagsredaktør, før hun utdannet seg innen alternativ terapi og debuterte som forfatter i 2005 med romanen «Incontro». 

Forfatteren har ofte utforsket religiøs/filosofisk tematikk og åndelige prosesser. 
Hennes forrige verk var den kritikerroste «Komposisjon i hvitt og grønt» (2010), en roman om den russisk-franske maleren Nicolas de Staël. 
