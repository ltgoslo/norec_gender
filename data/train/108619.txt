Fin opplysningstids-krim
Roman, 383 s. Kr. 338,- Aschehoug 

Vår hjemlige historiske krimforfatterstjerne Kurt Aust utgir sin tredje roman, «Hjemsøkt», med 1700-tallsparhestene den danske professor Thomas av Boueberge og hans norske sekretær Petter Hortten, og den byr på underholdende og interessant lesning. 

Språket er dannet, levende riksmål med dialektfargede replikker. 
Dette kler stoffet fortreffelig og fungerer som en bro inn i epoken. 
Aust beskriver kalde, trekkfulle hus slik at vi tenker på ulltrøyer. 
Her er størknet grøt, spy, avføring og generell uhygiene, tenner i alle farger og siklende gommer beskrevet så levende at vi kjenner stålånde og ram svettelukt treffe luktkjertlene. 
Å vandre i gamlebyen i Fredrikstad blir noe helt annet etter å ha lest denne boken. 
