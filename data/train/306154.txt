Anders de la Mottes siste krim åpner marerittaktig
Svensk krimstjerne med første bind i årstidskvartett. 

Anders de la Mottes nyeste roman starter med et mareritt: 
Fem år gamle Billy forsvinner. 

Bare en barnesko i en åker ligger igjen etter den lille gutten. 
20 år seinere kommer storesøsteren, Veronica, på sporet etter Billy. 
Men hvor leder det? 
Er det mulig å finne ut hva som har hendt så lenge etterpå? 

Dataspillets språk 

Anders de la Motte (46) debuterte med den glimrende, moderne thrilleren «Geim» (2010), som bruker dataspillets verden til å skape en intens spenning. 
Den ble fulgt opp med «Buzz» (2011) og «Bubble» (2012). 
Deretter kom to hardkokte politiromaner fra Stockholm, «Memorandum» (2014) og «Ultimatum» (2015). 

Nå har de la Motte, som også har åtte år bak seg som politimann, igjen skiftet sjanger og tema. 
Med «Sensommer» bebuder han en kvartett som følger årstidene, et ikke helt uvanlig konsept. 
Foruten komponisten Vivaldi, har så forskjellige krimforfattere som svensken Johan Theorin og kubaneren Leonardo Padura gjort det samme. 

Menneskelig 

Det betyr ikke at denne rammen ikke kan brukes igjen. 
Ingenting tyder på at de la Motte forsøker å kopiere noen andre. 
Denne første romanen i serien bruker effektivt den skånske landsbygda som kulisse for mysteriet rundt den forsvunne Billy. 

Selv oversiktlige sladdersamfunn fjernt fra storbyen kan romme dype hemmeligheter. 
Når lille Billy forsvinner, griper både lokalbefolkningen og politiet til det mest opplagte; at Billy er bortført eller drept. 
Parallelt følger vi etterforskningen fra sommeren 1983 og samtaleterapeuten Veronicas jakt på en løsning 20 år seinere. 
Forfatteren går tett innpå mennesker og miljøer før han slår til med gåtens løsning - akkurat som sjangeren krever. 
