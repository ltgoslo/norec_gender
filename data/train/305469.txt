Troverdig skildring av en sekterisk underverden
Språklig sikker og parodisk om moderne kunstliv. 

Å spille på drømmen som et motiv for skjønnlitterær prosa har lange tradisjoner. 
Naturlig nok. 
Livet kan lett fortone seg surrealistisk. 
«Life is a dream», som 1600-talls dramatikeren Calderon uttrykte det. 

I nyere norsk litteratur har søsknene Gunnhild og Olav Øyehaug på hvert sitt forskjellige vis brukt drømmeskildringer som utgangspunkt. 
Nylig kom poeten Terje Dragseth med en ny, sterk samling tekster, «Drømmeboka – en okkult dagbok», bygd på dikterens autentiske drømmeerindringer. 

Skandaløs 

I sin romandebut henviser Bendik Wold til drømmeforskeren Stephen LaBerge, kjent for sin utforskning av såkalte bevisste drømmer. 
Hovedpersonen er en kunstner, kjent for et konseptverk kalt «Killing Time», inspirert av terrorangrepet på New York 11. september 2001. 
Visningen av verket førte til den typen skandale enhver performancekunstner bare kan drømme om. 

Men siden har kreativiteten stivnet, i fem lange år, inntil kunstneren blir påkjørt av en bil. 
Hendelsen utløser et syn med muligheter for noe nytt, en drøm som forsøkes realisert som nettopp det: 
Et kunstverk som må oppleves som en bevisst drøm, altså en drøm den som drømmer kan delta aktivt i og være med på å styre. 

Erfaren debutant 

Jeg merker at dette høres komplisert ut. 
Samtidig skal det sies at Wold er en virtuos stilist som maner fram scener med sikker og humoristisk penn. 
Privat søker hovedpersonen adopsjon sammen med sin kone, drømmer om en annen kvinne og tar kjøretimer. 
Som kunstner dukker han ned i en slags sekterisk underverden, i seg selv en drømmeaktig erfaring. 

Skildringen både av dette miljøet og av for eksempel «Killing Time» er imponerende troverdig i all sin fantasirikdom. 
Wold fører et sikkert språk, dels med en bruk av sære ord man må anta er parodisk. 
En lovende roman av en debutant som må anses for å være særdeles erfaren, som kulturredaktør både i Morgenbladet og Klassekampen, dessuten som forlagsgründer i Flamme Forlag. 
Med sitt flotte utstyr kunne denne boka gjerne vært utgitt der. 
