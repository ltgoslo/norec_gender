Den kommende filmen blir nok bedre enn boka
Mørk villmarksthriller, med forfriskende original setting. 
Men kan en roman skrives som en podcast? 

Settingen i Matt Wesolowskis thriller «Seks historier», er forfriskende original. 
I en podcast på seks episoder, foretar gravejournalisten Scott King et dypdykk i den såkalte «Scarclaw-tragedien». 

En gruppe ungdommer er samlet på en slags leirskole i et vilt og farlig terreng, da noe går fryktelig galt med en av dem. 

Femten år gamle Tom Jeffrie forsvinner sporløst. 
Et år seinere dukker liket hans opp i ei myr. 
Hva var det egentlig som skjedde? 
Drap eller uflaks? 

Gjennom seks episoder tar King for seg hver enkelt av ungdommene som var til stede – og et par andre sentrale personer. 

For mye prat 

Og vi vet det jo. 
Når en gruppe mennesker gjennomgår en dramatisk hendelse, er det stor forskjell på hva hver enkelt husker – eller velger å legge vekt på i ettertid. 

Sakte men sikkert avdekker Scott King spenninger og rangordninger innenfor gjengen med ungdommer som var sammen den skjebnesvangre natta. 

Her er hele godteriposen på plass. 
Sex. 
Dop. 
Alkohol. 
Mobbing. 
Hevn og galskap. 
Pluss myter, mystikk, rykter og sladder. 
Litt mye på en gang, kanskje? 

Nei, det er ikke der det butter. 
Når dette ikke tar helt av, sånn rent spenningsmessig, er det først og fremst fordi det blir for mye tørrprat i disse intervjuene. 
Dette er som sagt en virkelig kul setting, men når en podcast serveres i bokform, mister fortellingen de nyansene som man får aldeles gratis og naturlig i en radiosending. 

Film i vente 

Stemmene blir like, og den spenningsnerven som skapes av ulike bakgrunnslyder og nyanser, uteblir. 
Tilbake står da en til tider kjedelig jabbing om jointer og hvem sa hva, og jaggu er det temmelig kleint å være ung. 

Jeg mister interessen for gutten i myra, for å si det sånn. 
Og det er synd. 
For Wesolowski har et opplagt talent. 

«Seks historier» er engelskmannens debutroman, og boka er allerede solgt til filmens vidunderlige verden. 
Nå om dagen vet jo alle nordmenn hvordan slikt kan gå, men min spådom er at denne gangen kommer filmen til å bli bedre enn boka. 
