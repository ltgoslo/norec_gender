Enestående krigsbok
Oversatt av Bertil Knudsen 424 sider, kr. 299,- Forlaget Press 

«Du må ikke sløse sånn med patronene,» sa en mann til Vagn Nørlund Christensen. 
Han hadde lest i avisene at det var blitt avfyrt fire-fem skudd under en likvidering i Resenbru. 
«Det stemte ikke,» erklærte Nørlund Christensen, «jeg hadde brukt bare ett». 

Vagn Nørlund Christensen var i 1944 en 30 år gammel politimann som gikk under jorden og sammen med en gruppe gjennomførte en rekke likvideringsaksjoner i Aal-borg og de andre byene i Nord- Jylland. 

Det er en bok vel verdt å lese, journalist Peter Øvig Knudsens «Etter drapet», en beretning om den danske motstandskampens likvideringer. 

Etter hans anslag ble om lag 400 dansker henrettet som landsforrædere. 
Det var de lokale avdelingene av motstandsbevegelsen som felte dommene, og de ble gjerne gjennomført av de personer som fattet beslutninger. 
Motstandsbevegelsen lyktes ikke alltid. 
Kanskje fant man ikke personen, eller de ikke kom i posisjon til å skyte, eller personen døde ikke. 
En i samme gruppe som Nørlund Christensen skjøt en mann i nakken. 
Kulen gikk gjennom hodet og ut ved nesen, mannen overlevde. 

De første likvideringene i Danmark skjedde sommeren 1943, året etter fant det sted opptil 15-20 drap i måneden. 

I april 1945 ble mer enn 100 mennesker likvidert. 
I Danmark som i Norge, med «bare» 80 likvideringer, har det hersket hemmelighold og taushet omkring likvidering av angivere og forrædere. 

Peter Øvrig Knudsen maktet i 2000 å etablere så god kontakt med tre motstandsfolk at han fikk intervjue dem til en artikkelserie for Weekendavisen. 
Det virvlet opp en rekke spørsmål: historien om ettervirkninger hos utøver og ofrenes familie. 
Han fant fram til tidligere ubrukt arkivmateriale, og han mottok henvendelser fra en lang rekke mennesker som hadde opplevd at noen brått var blitt likvidert. 

Resultatet er blitt en fjernsynsfilm og denne bevegende og velskrevne boken, som bæres oppe av en rekke samtaler med motstandsfolk, folk som gjennomførte likvidasjoner, familie til de likviderte og en rekke vitner. 

Peter Øvig Knudsens prosa er var og respektfull, samtidig som den setter følelser i sving hos leseren. 
En sjelden krigsbok. 
