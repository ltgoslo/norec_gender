En mors kamp:Bokanmeldelse: 
Kari Hilde Hodne French: 
«Dødsdømt i Kongo. 
Kampen for friheten» 

For en historie! 
Og for en mor! 

Beretningen om Kari Hilde Hodne French’ åtte år lange kamp for å få sin sønn ut av fengselet i Kongo er blitt til en usedvanlig gjennomarbeidet, detaljrik og engasjerende dokumentarbok. 

Den dramatiske skjebnen til Tjostolv Moland og Joshua French er også tidligere blitt fortalt i bokform, først av Morten A. Strøksnes og senest denne høsten av TV2-journalist Fredrik Græsvik. 
Men en mors historie vil nødvendigvis bli både tettere, mer engasjert og mye mer personlig. 
Noe av det som imponerer meg mest med denne boken, er at Kari Hilde Hodne French både klarer å gi en fyldig presentasjon av dramaets mange akter, og samtidig bruker sitt eget blikk som fortellerperspektiv uten at det bli altfor privat. 

Moren om Joshua Frenchs nye liv: 
Tror ikke kjæresten vil slippe ham av gårde igjen 

Når det første sjokket og forvirringen hadde lagt seg etter arrestasjonene i Kongo i 2009, var det den totale, marerittaktige uforutsigbarheten som først og fremst preget tilværelsen for de pårørende. 
French sammenligner tilstanden ganske treffsikkert med en babusjkadukken, der det stadig dukker opp noe nytt etter hvert som lagene fjernes. 

Først etter fire år reiste Kari Hilde Hodne French selv til Kongo, men etter det skulle hun tilbringe stadig hyppigere og lengre perioder i landet. 
Med tett oppfølging både av sønnen og av Tjostolv Moland. 
De fleste som fulgte saken her hjemmefra har klare minner av de skrekkinngytende bildene fra fengselstilværelsen og de farseaktige rettssakene. 
På samme måte som vi husker de absurde pengebeløpene som verserte i form av erstatningskrav både til familien til den drepte sjåføren og til staten Kongo. 

Les også: 
Dette er årets ti beste bøker, mener norske bokhandlere 

Kari Hilde Hodne French legger ikke fingrene imellom i sin kritikk av norske myndigheter. 
Særlig reagerer hun på den mangelfulle oppfølgingen av Tjostolv Moland, som hun skriver det var åpenbart at var rammet av en alvorlig psykose og som endte med å ta sitt eget liv i fengselet. 
UDs får gjennomgå, det samme får enkelte medier (også VG) som hun mener opptrådte uansvarlig og uprofesjonelt ved flere anledninger. 

Mer om boken: 
Slik planla Kongo-fangene å flykte 

Hvilken enestående indre styrke og utholdenhet denne godt voksne kvinnen selv har utvist kan man knapt fatte. 
Gjennom endeløse opp- og nedturer ved sønnens side. 
Inn og ut av fengsler og sykehus, frem og tilbake mellom maktens kontorer i en tilsynelatende ugjennomtrengelig labyrint av byråkrati, korrupsjon og rettsløshet. 

Etter å ha lest denne boken er jeg ganske sikker på at Joshua French neppe hadde overlevd sine åtte år i Kongo uten morens stedige innsats. 
Historien om Moland og French har mange tapere. 
Men forfatteren av denne boken står igjen som en klar vinner. 
