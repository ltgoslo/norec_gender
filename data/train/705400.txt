Bok:Sandnesfolk bak underholdende thriller 

Mange svakheter, men ganske så underholdende om storpolitikk og år 2033. 

Frank Hamre & Jack Rostøl: 
Edomin. 
Thriller. 
262 sider. 
Dreyer Bok. 

I år 2033 er Europa en republikk uten landegrenser. 
Presidenten holder til i Paris. 
Samtidig dør tusenvis av velstående pensjonister på aldershjem i Amsterdam, i Stockholm, i København... 

Det er utgangspunktet for noe så uvanlig som en storpolitisk thriller skrevet av sandnesfolk. 
Øvelsen er vanskelig, fordi noen av verdens største bestselgere opererer i dette landskapet - og de har svære researchteam og rutinerte redaktører med seg på veien. 
Det har ikke Hamre og Rostøl, og det er slett ikke vanskelig å peke på svakheter i «Edomin». 
Men innvendingene får vente litt, for dette er en skikkelig røverroman, like urealistisk som en James Bond-fortelling og like påståelig som heltehistorier fra løgnaktive (eller fantasifulle) barn. 

Altså: 
Dette fyker av gårde, uten å ta smålige hensyn underveis. 
Her blir Europas velferdsminister drept, enken har verdens beste kontaktnett, sønnen hans blir umiddelbart en superdyktig og uredd etterforsker, han ramler borti islamske terrorister (eller var det forsoningsarbeidere?), europeiske topp-politikere, pensjonerte politimenn og verdens beste leiemorder - og sannelig dukker både FBI og CIA og den kvinnelige amerikanske presidenten opp i historien, ja, ja. 

Huhei, hvor det går, i gamle fly og stjålne biler gjennom et par verdensdeler en travel julehelg, og på bokens siste sider får våre fangede helter superskurken til å røpe alle hemmelighetene før de på mirakuløst vis slipper unna, løser mysteriet og gjenoppretter en slags storpolitisk stabilitet. 
I sommerlig velvilje: 
Ja, det er ganske show. 

Men svakhetene er tydelige, i rettferdighetens navn: 
Kapittelinndelingen synes helt tilfeldig, tidsperspektivet halter stygt her og der, og heltene er grenseløst godtroende - naiviteten deres overgås bare av deres usannsylige flaks. 
I tillegg sliter Hamre og Rostøl, sistnevnte kjent fra en rekke lokalhistoriske bøker, tidvis med temposkiftene, og de unngår mange problemer ved å servere halvtenkte påstander - som når de snakker om en ny gift som ingen kan oppdage, vi får godta det, eller ikke. 

De som godtar det i sommersløvt feriemodus, får noen underholdende timer. 
De som irriterer seg over slikt, bør styre unna. 
