Bokanmeldelse:Anne Kristin Furuseth: 
«Norske nazister på flukt» 

To tredjedeler av landssvikerne som unndro seg straff ved å rømme fra Norge etter krigen, dro til Argentina. 
Det hevder Anne Kristin Furuseth, som i denne boken søker å belyse hvorfor de havnet akkurat der. 

Sakprosa 256 sider 349 kr. Schibsted 

Svaret er for så vidt ikke overraskende. 
Tyske nazister hadde jo allerede gode kontakter i det søramerikanske landet, så det var vel bare naturlig at deres norske frender hengte seg på. 
Men Furuseth utvider forståelsen av Argentinas attraktivitet, ved å se migrasjonen i sammenheng med president Juan Peróns slepphendte jakt på vestlig ekspertise. 

Boken bærer preg av å være en bearbeidet masteroppgave. 
Mye av materialet er detaljfiksert, ren kartlegging av enkeltpersoners bevegelser og deres nettverk, uten at dette er flettet ordentlig inn i storyen. 

Furuseth har like fullt gjort en viktig dokumentarisk jobb, ved å fylle ut hvite felt i et lite kjent kapittel av norgeshistorien. 
At nordmenn omgikk Eichmann over lengre tid er jo oppsiktsvekkende. 

I tillegg til de som flyktet, var det enda flere som tok med seg sine familier dit etter å ha sonet straffen. 
Totalt mener hun det dreier seg om minst 360 personer. 

Det hun skriver om nordmennenes nye liv i Argentina, er også svært interessant. 
Vi får blant annet innsikt i motsetningene mellom den opprinnelige norske kolonien i landet, og de som kom etter krigen. 
Selv på 17.mai gikk de i to forskjellige tog. 
