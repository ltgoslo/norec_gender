Leken ungdomsbok
Oversatt av Tor Fretheim. 
Ungdomsbok. 
176 sider - kr. 259,- 

Svenske Per Nilsson har skrevet en rekke barne- og ungdomsbøker av høy kvalitet. 

Per Nilsson:«Solprinsen» 
Oversatt av Tor Fretheim Ungdomsbok 176 sider - kr. 259,- - CappelenMed «Solprinsen» gjør han ikke skam på sitt gode rykte. 
Det er i utgangspunktet en relativt streit historie om Jonatan som er 15 og går i tiende klasse, han er forelsket og blir mobbet. 

Kjente tema for en ungdomsbok, med andre ord. 
Men Nilsson har et ess i ermet, han leker med teksten, med forskjellige nivåer og formidlingsteknikker. 
På denne måten får han på en fiks måte en fin variasjon som spenner fra det som virkelig skjer med Jonatan til hans drømmer og tanker. 
Deler av boken foregår på et realistisk plan, som jevnlig alternerer med en fantasiverden der Jonatan er en superhelt som er langt mer handlekraftig enn den virkelige Jonatan. 

Ikke nødvendigvis så originalt, det heller, men det gir boken en fin humor, og så får Jonatan en mulighet til å lufte ut litt frustrasjon. 
Den realistiske delen er skrevet i en velfungerende poetisk stil. 
Uten tegnsetting, hvor linjeskift styrer tempoet. 
Alle disse tekniske triksene kan umiddelbart virke noe merkelige, men det fungerer, og gir boken en fin rytme og flyt. 
Dermed bryter Nilsson ut av den normale rammen for ungdomsbøker (og alle andre romaner for den saks skyld), og gir den relativt tradisjonelle historien en oppkvikker. 

Han avrunder også det hele på en smart måte, og i all sin lettlesthet burde den være en god kandidat til tenåringsnattbordet. 
For dem som ikke har lest en hel haug med bøker, er den også en fin innføring i at en tekst kan være nær sagt organisk, at det egentlig ikke finnes noen grenser for hvordan man skriver en historie. 
