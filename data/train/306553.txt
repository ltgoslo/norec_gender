Et mulig justismord og rapporter som på mystisk vis er forsvunnet
Gamle polititabber blir som nye. 

Historikeren Bernt Rougthvedt har skrevet både kriminalromaner og faktabøker om fortidas forbrytelser. 
Han er dessuten forfatteren av en fyldig bok om krimkongen Sven Elvestad. 

For tre år siden utga han boka «Saken mot Abelone», om et drap i Kristiania i 1893 og en kjent kvinneskikkelse som ble en del av folkloren i sin samtid. 
I sin nye bok, «Mordet på lille Mary», skriver han om drapet på en seks år gammel jente i gamle Vika. 

Dømt for mord 

Drapet vakte enorm oppsikt i sin samtid. 
Avisene kappet med politiet om å bringe til torgs teorier om hva som hadde skjedd etter at den lille jenta forsvant en kald januardag i 1937. 
Etter hvert blir liket funnet. 
Politiet retter sine mistanker mot en mann som blir arrestert, tiltalt og dømt til livsvarig fengsel og sikring. 

Men var han skyldig? 
Det fantes knapt nok bevis mot ham. 
Indisiene han ble dømt på, var heller ikke spesielt overbevisende sett i ettertid. 
Rougthvedts bok viser hvordan politiet setter alt inn på å få denne mannen dømt, på bekostning av andre mulige spor. 
Slik sett minner denne historien om kjente tilfeller fra vår egen tid, for eksempel Liland-saken eller Birgitte Tengs-drapet. 

En påminnelse 

Rougthvedts bok er også et tidsbilde. 
Pipervika er et labyrintisk og ruklete boligområde, fylt med fattigdom og kriminalitet. 
Under gateplanet fins et nettverk av rør og kanaler. 
Husene er falleferdige og preget av baktrapper og smalganger . 
Det er lett å rote seg bort. 
Rougthvedt minner om Gudrun-saken fra 1907, da en liten jente ble funnet død i en luftesjakt. 
En av de som dekket saken for Dagbladet den gangen, var den seinere lyrikeren Olaf Bull (Rougthvedt kunne godt ha spandert på seg å opplyse om hvor han har funnet avissitatet fra ham). 

Refererende tekst 

I 1937 er en annen Dagbladet-reporter i sving, den legendariske Axel Kielland. 
Rougthvedts referende og litt flate tekst løfter seg hver gang han siterer denne virtuose journalisten. 

Ellers dukker flere fargerike skikkelser fra 1930-åra opp i fortellingen; såkalt klarsynte, rettsmedisinere, politifolk, journalister, kvakksalvere, dessuten jusprofessoren Anders Bratholm og forfatteren Jens Bjørneboe. 

En cover-up? 

Muligens står man overfor en såkalt cover up. 
Politiets etterforskningsmateriale er på mystisk vis forsvunnet, og et sensasjonelt tips ble aldri fulgt opp. 
Rougthvedt snur hver stein, men gjør ingen sensasjonelle funn. 

Verdens skrider dessverre langsomt fremad. 
Å virvle opp saker som dette fra fortida bør i hvert fall kunne være en påminnelse om påtalemaktens utilstrekkelighet i sin iver etter å oppklare alvorlige forbrytelser. 
Slik sett er boka utvilsomt aktuell. 
