Bokanmeldelse:Erik Valeur: 
«Det syvende barnet» 

«Det syvende barnet» er en enormt diger bok om enormt store temaer. 
Imponerende i all sin velde, men også med flere svakheter. 

Oversatt av Marius Middelthon Krim 860 sider Kr. 349,- Schibsted 

Historien kan ved første øyekast virke original, men er i virkeligheten spunnet rundt velkjente motiver. 
Et barnehjem mottar gjennom mange tiår spedbarn på rekke og rad. 

Ett etter ett blir de adoptert av barnløse danske par, i en etterkrigstid der taushet og fortielse omgir så vel de enslige mødrene som deres bortadopterte barn. 
Gjennom historien til syv jevnaldrende adopterte barn får vi innblikk i dystre sider av det danske samfunnet. 

Både den staute bestyrerinnen og hennes økonomiske støttespillere skjuler hemmeligheter om minst ett av barna, hemmeligheter som kan velte karrierer og ødelegge liv. 
Det trekkes tråder tilbake til den danske motstandsbevegelsen under okkupasjonen og helt frem til dagens Danmark og landets absolutte politiske toppsjikt. 

Det er drapet på en eldre kvinne som setter hele intrigen i gang. 
Etter hvert følger det flere drap, og boken er da også bygget opp som en tradisjonell oppklaringskrim. 
Der en krøpling og en fallert journalist fra hver sin kant bidrar avgjørende til løsningen. 

Men det er bare på ett nivå riktig å kalle dette for en krim. 
Forfatteren vil nemlig gjerne også ha med mer allmenne litterære og symbolske temaer, der identitetsforvirring, arvesynd, ulykkelig barndom, mediekritikk, hemmelige protokoller, kongers fall og generell maktsyke er blant de viktigste. 

Erik Valeur bruker hele 860 sider på å rulle ut historien, og man kan ikke si annet enn at han vet å ta i bruk en bred vifte av virkemidler. 
Selv om det mer enn en gang skvulper over av melodramatikk. 

Imponerende og nesten prikkfri oversettelse av Marius Middelthon. 

Visste du at ... 

Erik Valeur (58) er en dansk journalist og mediekommentator. 
Han har tidligere skrevet flere debattbøker. 
«Det syvende barnet» er Valeurs skjønnlitterære debut. 
Den vant i fjor den nordiske krimprisen Glassnøkkelen. 
