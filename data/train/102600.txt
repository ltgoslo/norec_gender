Bokanmeldelse:Patrick Rothfuss: 
«Vindens navn» 

«Vindens navn» er historiefortelling av beste merke - velskrevet, spennende og stemningsfullt. 

Oversatt av Morten Hansen Fantasyroman 878 sider Kr. 399,- Bazar 

Det er lett å forstå hvorfor Patrick Rothfuss regnes som den mest vellykkede nykommeren innen fantasylitteraturen de siste årene. 
«Vindens navn» har mange av de kjennetegnene som preger de største klassikerne innen sjangeren: et interessant persongalleri, skjebnetunge historier og velkjente urmotiver. 

Det er fortellingen om Kvothe vi blir introdusert for. 
En mann på flukt fra sin egen historie og sin egen legende. 

I det litt ubestemmelige, middelalderinspirerte samfunnet handlingen er lagt til, forsøker han å leve et anonymt liv som vertshuseier. 

Men det finnes farer og truende krefter der ute, og det er ikke bare enkelt for mannen som nå kaller seg Kote å fortsette å skjule sin egentlige identitet for omverdenen. 
Men møtet med den omreisende Kronikøren gjør at Kvothe velger å fortelle om sitt liv. 

Det er historien om en liten gutt som vokser opp i en omreisende artisttropp, der han lærer seg både tryllerier og mer vitenskapelig kunnskap. 
En lykkelig oppvekst som får sin tragiske avslutning da han opplever at foreldrene blir drept i et bakhold. 

Siden må han i mange år klare seg selv så godt han kan - inntil han som tenåring en dag får slippe til på selve universitetet, stedet der all verdens jordiske viten er samlet, men også mer overnaturlige og magiske ting kan læres. 

Og der mektige fiender truer ... 

«Vindens navn» er fortellingen om en ung mann som tilegner seg kunnskap takket være gode hjelpere, og som gjennom prøvelser, utfordringer og skjebnenes lune blir kjent med de klassiske dyder. 
Slik utvikler han seg også til en av sin tids største helteskikkelser. 

Men først og fremst er dette historien om ordenes kraft og magi, om indre styrke og om kunnskapens og den mentale viljens overskridende kraft. 

Anbefales for både nybegynnere og veteraner blant fantasy-leserne. 

Visste du at ... 

Patrick Rothfuss (40) ble født i Madison, Wisconsin i USA. 
Han arbeidet tidligere som førsteamanuensis i engelsk språk og litteratur, men er nå forfatter på heltid. 
Han har blant annet mottatt Quill Award for beste fantasyroman. 
«Vindens navn» er første bok i en trilogi. 
Nr. 2 kommer på norsk til høsten. 
