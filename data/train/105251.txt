Bokanmeldelse:Helga Flatland: 
«Vingebelastning» 

Helga Flatland viser med sin fjerde roman, «Vingebelastning», at hun er blant våre beste unge forfattere. 

Du vokser opp i verdens rikeste land. 
Krig er bare noe du har lest om i bøker, sett på tv, hørt om av dine besteforeldre. 
Du trenger ikke å bygge opp noe fra grunnen av. 
Alt er lagt til rette for at du skal klatre til topps i livet. 

Slik har det vært for meg og andre i Helga Flatlands generasjon, den såkalte glasurgenerasjonen. 
Men velferden vi opplever har også sine ulemper. 
Unge mennesker som ikke helt finner sin plass, enten sosialt eller i arbeidslivet, leter etter andre svar. 
Resultatet kan bli naving og overdiagnostisering. 

Hovedpersonen i «Vingebelastning», Andreas, er en av disse. 
Helt fra barndommen av har han følt seg annerledes. 
Aller best trives han i eget selskap, hvor han kan fordype seg i ett bestemt tema, som å bygge flymodeller. 

15 år gammel debuterer han seksuelt med en fire år eldre jente. 
En ubalanse skapes i livet hans. 
Han blir besatt av henne, men hun er uoppnåelig. 
Når han noen år senere skal flytte til Oslo for å studere medievitenskap, finner han seg ikke til rette før han møter Hanna. 
Andreas får etter hvert jobb som juniorkonsulent i et kommunikasjonsbyrå. 
De planlegger en fremtid med barn, bil, leilighet og hytte. 
Det er ingenting å bekymre seg for. 
Det oljerike norske samfunnet har gitt dem alle muligheter. 

Når Andreas er 30 år blir han utsatt for en ulykke. 
I møte med helsevesenet blir det stilt spørsmål ved reaksjonsmønsteret hans. 
Kan han være psykisk syk? 
For Andreas er dette en mulighet til å slippe ut av det livet han lever. 

Han fordyper seg i denne mulige sykdommen. 
Psykologen blir hans Gud, og stiller blant annet spørsmål ved hans seksuelle debut: 
Ble han egentlig utsatt for et overgrep? 

Denne romanen er en historie om vår tid. 
Flatland har et elegant og borrende språk, som uten fiksfakseri arbeider seg inn i kjernen. 
Hun skriver frem en Andreas som er så intens, så realistisk, at leseren lever seg inn i fortvilelsen og desperasjonen etter å bli forstått. 

Helga Flatland har stålkontroll på historien, og sender leseren frem og tilbake i tid, og gir oss en sterk leseropplevelse. 

Når barna våre en gang i fremtiden spør om hvordan det var å være ung voksen i 2015, så vil «Vingebelastning» være en av bøkene vi ber dem om å lese. 
