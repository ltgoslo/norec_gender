Stinkende storbysørpe
Oversatt av Henning Kolstad 365 sider - kr. 339,- Cappelen 

Englandsbesøk er ikke det man får lyst på etter å ha lest Val McDermids «Andres nød». 
Forfatteren har skapt en grøssende, autentisk, fuktig, kald, grå stinkende storbysørpe. 
Vi fryser i ren solidaritet med ynkelige narkohorer som hutrer med sine gåsehudprydede blåfrosne miniskjørtlår. 

Midt i møkka står byens politistasjon som forsøker å sortere i elendigheten, to seksualdrepte smågutter og tortur og drap av gateprostituerte. 
Bakom synger et klassedelt grått England, med mye trøstesløs arbeidsløshet, fattigdom, forsømte og skadede barn og puber, puber, puber. 

Så rotekte virker fremstillingen at vi ser fettperlene på egg og bacon tallerkenen. 
Grei oversettelse av Henning Kolstad, selv om bokens norske tittel virker merkelig tam sett mot vanviddet innenfor bokpermene. 
