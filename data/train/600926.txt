Tuntreet - slektstreet
Forfatter: 
Bjørn Arild Ersland 

Illustrasjoner: 
Per Dybvig 

Sjanger: 
Barnebok 

Forlag: 
Cappelen Damm 

«Treet vårt må ned. 
Det har morfar sagt», står det bak på denne boka. 
Følgelig har morfar, før han dro på jobb denne dagen, plassert kassa med motorsaga ved hageporten til den vesle familien med den skyggefulle hagen. 
Her bor mor, far og den som forteller, en liten gutt eller jente uten navn. 

Det er så tydelig at ingen av de tre ønsker treet bort. 
Morfar skal hente saga etter jobben, og mor, far og barnet finner på en masse ting for å utsette den brutale nedskjæringen av treet. 
Til slutt kommer morfar, men da skal de akkurat til å grille pølser. 
Så treet, det får stå og kaste sin svalende skygge over den fine hagen. 

Per Dybvigs tegninger viser fint hvordan treet er det sentrale i boka. 
Det går igjen på samtlige bilder og får etter hvert dimensjoner som leder den voksnes tanke til treet som symbol på historien, på tradisjon og familierøtter, på klokskap og visdom. 
Hvorvidt barna vil oppleve dette vet jeg jo ikke. 
Historien er svært enkel og nok best egnet til høytlesning for barn i førskolealder. 
