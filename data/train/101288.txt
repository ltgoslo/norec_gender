Bokanmeldelse:Lena Dunham: 
«Ikke en sånn jente» 

Lena Dunhams personlige essays er like nakne i skrift som hennes alter ego Hannah er i serien «Girls». 

Et sted i bokas innledning heter det: 
« For meg finnes det ikke noe tøffere enn å erklære at ens egen historie er viktig nok til å bli fortalt. 
Særlig når det er en kvinne som sier det.» 

Utsagnet setter en slags standard for hva som skal komme; en bruksanvisning hvor Dunhams feil kan hjelpe andre unge kvinner. 

28 år gamle Dunham er skaperen bak HBO-serien «Girls», og har vokst opp i New Yorks rampelys sammen med to kunstnerforeldre. 
Den over middels uvanlige oppveksten til tross; hun kalles et talerør for sin generasjon. 

Det skyldes nok ikke bare hvordan hun har vist nakenhet og sex på skjermen, men også hvordan den hedonistiske og til dels angstfylte venninnegjengen formidler veldig gjenkjennelige følelser blant unge mennesker. 

Det er lett å forvente at forfatteren Dunham – som også fikk 3 millioner dollar i forskudd for å skrive boken – nå skal være talerøret som virkelig går i dybden på utfordringene hos sin generasjon. 

Det gjør hun til dels. 
Dette er først og fremst personlige essays, helt uten filter. 
Hun er hysterisk morsom, skarp, velformulert og ærlig i sin fortelling om oppvekst og ungdomstid, alt sammen godt oversatt til norsk av Christina Revold. 

Sin første terapitime hadde hun som niåring, da hun hadde angst for samtlige sykdommer og mat med åpnet emballasje. 
Det skulle ikke bli så mye lettere, vi møter et utall terapeuter, mislykkede forhold til gutter og en stadig voksende frykt for alderdom og død. 
Som forfatter er hun aller best når hun formidler dette. 
Tvangslidelser og nevroser skildres like åpent som en skjev livmor og kjærligheten til venner og familie. 

«Girls» har fått både hyllest og kritikk som et feministisk prosjekt. 
Serien er uten tvil en svært viktig motvekt til populærkulturens retusjerte virkelighet. 

Der Hannah i «Girls» putter tærne i munnen og er til dels navlebeskuende, er Dunham mer reflektert. 

Boken inneholder etter mitt syn hakket for mange oppramsinger av avbrutte og forvirrede forelskelser og samleier, men Dunhams ærlighet og ikke minst viktige blikk på seg selv er vidunderlig. 

Ved ganske enkelt å fortelle sin egen historie, har Dunham skrevet en bok som oppleves like hyper og ærlig som den er morsom, selv om jeg savner mer dybde i refleksjonene hennes. 
Hun kan det nemlig så veldig godt. 
