«Jeg skulle kastes i kjøttkverna, og jeg gledet meg.»
Mike Peshmerganor har skrevet bok om sin lidenskap for krig. 
En norsk Rambo mot IS. 

Gjennom åra har mange nordmenn slåss for militser og hærer i utlandet, de aller fleste langt utenfor norske myndigheters og medias søkelys. 
For mye av denne virksomheten har vært og er lyssky. 
Den norsk-kurdiske mannen som bare kaller seg Mike Peshmerganor er et unntak. 
Han blottlegger både seg sjøl og den kurdiske geriljaen han sloss sammen med i boka «Min kamp mot kalifatet». 

La det være sagt med en gang: 
Det er bra at en slik bok kommer ut. 
Men la meg legge til: 
Det er ikke alltid lurt å skrive rett fra levra, uten å tenke på konsekvensene. 

Ikke nok kriging 

Forfatteren kjempet i nesten to år for den kurdiske peshmergaen i Nord-Irak. 
Han tjenestegjorde som soldat i Telemark bataljon da han fant ut at han gjennom denne tjenesten ikke fikk gjort det han aller mest ønsket: 
Å slåss mot islamistkrigerne i den såkalte islamske stat, IS. 
Derfor dro han til Nord-Irak i 2014 og meldte seg til tjeneste hos peshmergaen. 
Han sa opp jobben i Forsvaret, med begrunnelsen sykdom i nær familie. 
Det var en løgn. 
Han torde ikke å si at han skulle til Nord-Irak fordi noe slikt ikke er etter boka for en soldat i Telemark Bataljon. 

Nesten som dataspill 

Mike er en skikkelig kriger, og når man leser boka, får man av og til inntrykk av at forfatteren sitter og spiller dataspill og ikke deltar i den virkelige krigen. 
Han setter tonen allerede i forordet, der han presenterer sin øverstkommanderende, general Wahed Kovle. 
Kovle er en tidligere leiemorder som har sittet inne for drap, men det gjør ingenting for Mike. 

«Generalen er en mann jeg kan følge til helvete og tilbake», skriver Mike i boka. 
Og han legger heller ikke noe imellom når det gjelder sitt forhold til krig: 

«Jeg skulle kastes i kjøttkverna, og jeg gledet meg.» 
(Kommentar etter at han for første gang skulle settes inn i kamp.) 

«Skal vi komme oss inn i byen før festen er over?» 
(Kommentar etter at IS er i ferd med å bli kastet ut av en av småbyene de har hatt kontroll over.) 

«Jeg stortrivdes.» 
(Kommentar i forbindelse med framrykkingen mot den lille byen Batnaya, mens amerikanerne bombet og Mike og kollegene var under sporadisk ildgivning fra IS.) 

«Selv om det innebar livsfare, klarte jeg ikke å la være å tenke på hvor vakkert det så ut.» 
(Kommentar fra et nattangrep der han ser sporlys og munningsflammer.) 

Lederfigur 

Mike er en ivrig soldat som fort blir en av generalens yndlinger, skal vi tro det som står i boka. 
Han blir en slags lederfigur som aldri er redd for å være i første linje, men som innledningsvis opplever den ene skuffelsen etter den andre; oppdragene er ikke offensive og blodige nok for ham. 

Først på side 180 i boka legger han ned sitt første bytte, en IS-kriger som prøver å flykte tilbake til landsbyen han har kommet fra. 
Etter dette blir det flere offensive operasjoner og flere drepte IS-krigere, og Mike får tid til å reflektere over det å drepe et annet menneske. 
Han føler verken sorg, glede, frykt eller sinne. 

«Det var som å være på skytebanen på Rena», skriver han. 

Hans beste venn blir en 19 år gammel svensk-kurder ved navn Hirani, som ifølge Mike er «like sprø som meg». 
Hirani blir diagnostisert med posttraumatisk stresslidelse etter tilbakekomsten til Sverige. 
Mike synes ikke å få slike problemer. 
Han er en soldat som tar sjanser, men han er forfulgt av flaks. 
Nær døden-opplevelser synes bare å trigge adrenalinet. 
Og han liker å vise fram det han driver med gjennom en konto på Instagram, der han etter hvert får 150 000 følgere! 
Og han starter en innsamlingsaksjon til våpen og utstyr gjennom PayPal. 

Kjæresten betyr mye 

Forfatteren er kurder født i Nord-Irak, og man kan forstå at han vil kjempe for sitt folk. 
Men er han bare kriger? 
Nei, da, forholdet til kjæresten Susanne opptar mye av tida hans, og han snakker med henne på telefon til Norge så ofte det lar seg gjøre. 
Susanne er åpenbart livredd for det Mike driver med, men kjærligheten mellom de to synes å utholde alt. 
Det er først når han skriver om kjæresten at man skjønner at denne Rambo-skikkelsen også har et følelsesliv. 
Det er synd at han ikke forteller hvordan det går med forholdet når han kommer hjem fra avsluttet tjeneste i Nord-Irak. 

Dette er ikke noe litterært mesterverk, men det er heller ikke så viktig for en slik bok. 
Vi kommer tett innpå en krigshverdag vi ellers bare hører bruddstykker av, og vi ser hvordan en moderne krig føres – mot en motstander som er godt utrustet med våpen, men som ideologisk befinner seg i middelalderen. 
Og vi kan lese om at likplyndring er vanlig blant peshmerga-soldatene når det ryddes opp etter kamphandlinger. 

Svikt på Gardermoen? 

Det er et problem at det ikke finns andre kilder som kan bekrefte det Mike skriver, og jeg sitter igjen med noen spørsmål etter å ha lest boka. 
Da Mike dro til Nord-Irak første gang i 2014, troppet han opp på Gardermoen med to store vesker fulle av militæreffekter og taktisk utstyr, blant annet uniformer, kniver, en stridsvest med ballistiske plater, gassmaske og en hjelm. 
Hvor var sikkerhetskontrollen? 

Likeledes stusser jeg over Mikes angivelig nære samarbeid med to Dagblad-reportere som intervjuer ham i Erbil i Nord-Irak. 
Skal vi tro Mike, førte medieoppslagene til at han fikk utbetalt lønn som Telemark bataljon hadde holdt tilbake. 

Det som uansett er sikkert, er at Mike er en glad kriger. 
Som han selv skriver: 
«Jeg er høy på adrenalin, og det fines ingen sterkere rus enn krig.» 
