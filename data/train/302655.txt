Spenning av høy kvalitet
Støtt som fjell fra James Lee Burke. 

Tidligere denne måneden fylte James Lee Burke åtti år. 
Her til lands kan vi feire begivenheten ved å lese hans ferskeste roman i norsk språkdrakt. 
Nydelig oversatt av Hilde Lyng. 
«Verdens lys» er bok nummer tjue i serien om politietterforsker Dave Robicheaux. 
Ikke alle er oversatt til norsk, men det er å håpe at Vigmostad & Bjørke vil gi ut resten også. 
For dette er virkelig spenning av høy kvalitet. 

Hovedpersonen er denne gangen på familieferie i Montana. 
Sammen med dem er også Daves gamle våpendrager Clete Prucel. 
En dag utsettes Daves datter Alafair for noe som meget vel kan være et drapsforsøk. 
Og så dukker de opp, den ene mer skrudde personligheten etter den andre. 
Hva er det egentlig som foregår oppe i den idylliske fjellheimen? 

Skikkelig skrudd 

Skikkelig skrudd 

Nokså snart forstår vi at en stor og mørk kraft fra fortida har kommet på banen. 
Asa Surette er bæreren av den menneskelige ondskapen som Lee Bruke hele tiden kretser rundt, og forsøker å trenge til bunns i. 
Samtidig utspiller det seg et temmelig sykt familiedrama i området, med masse penger og hat i potten. 
En ung kvinne blir funnet drept under groteske omstendigheter. 
Har Robicheaux og Purcel rotet seg inn i to separate saker? 
Eller bare i en som er skikkelig, skikkelig skrudd? 
Gjett tre ganger. 

Vakkert og brutalt 

Vakkert og brutalt 

James Lee Burke er en stor forfatter på alle plan. 
Når han loser oss gjennom en kompleks intrige som denne, skjer det alltid med de samme virkemidler. 
Karakterer som utvikler seg underveis, og som ofte spiller fullstendig uventede kort ut, eller dukker opp i dobbeltroller. 
Handlingen er ofte svært brutal, og vold og skader skildret i detalj. 
Men i motsetning til krimforfattere flest, lar Lee Burke sine hovedpersoner reflektere over det de er viklet inn i. 
Her er faktisk veldig mye god filosofi over mennesket, i spennet mellom det gode og den mest ubegripelige ondskap. 
Samtidig har denne forfatteren et lyrisk talent som ingen annen krimforfatter jeg vet om. 
Her er naturskildringer og observasjoner så vakre og treffende at enkelte sider uten videre kan brekkes om til ren poesi. 
