Bokanmeldelse:Jonathan Franzen: 
«Lenger unna» 

Jonathan Franzen kobler effektivt litteraturen og livet i denne essaysamlingen. 

Essays 316 sider Kr. 369,- Cappelen Damm 

Den amerikanske suksessforfatteren bak romaner som «Frihet» og «Korrigeringer» viser at han også behersker essayistikkens krav til å bruke personlige opplevelser og erfaringer i en større allmenn sammenheng. 

Essayet er en erkjennelsesreise, og den som blir med Franzen gjennom denne boken, vil ta turen gjennom gode og velskrevne skrivestykker som spenner fra litteratur til fugler, fra Kina til Kypros. 

I tillegg til å være en travel og etterspurt forfatter er Jonathan Franzen også en ivrig og engasjert miljøforkjemper med en særlig forkjærlighet for fugler. 
Derfor inneholder boken flere bidrag om kampen mot den tilsynelatende hemningsløse rovjakten på fugler i Sør-Europa. 

I tillegg har han skrevet en lengre rapport fra Kina, et land i eksplosiv industriell og økonomisk utvikling der den halsløse utviklingen har miljøkonsekvenser langt ut over Midtens rike. 

Aller best er likevel Franzen kanskje når han skriver om andre forfattere. 
Han presenterer innforlivede lesninger av en rekke ulike forfattere. 
Spesielt godt synes jeg han skriver om Alice Munro og Fjodor Dostojevskij. 

Jonathan Franzen har en ukunstlet måte å skrive om litteratur på, befriende ujålete. 

Et høydepunkt for denne leser ble likevel Franzens essay om sin gode venn og kollega David Foster Wallace. 
Hans hudløst ærlige drøfting av selvmordets innebygde egoisme vil gi mening til mange som har opplevd lignende tragedier. 

Godt oversatt av Monica Carlsen. 
