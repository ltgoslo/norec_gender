Eirik Veum:«Nådeløse nordmenn. 
Hirden» 

Er det rimelig å kreve historisk anonymitet for den som aktivt har gått i en okkupants tjeneste? 
Spørsmålet får fornyet aktualitet når Eirik Veum nå kommer med sin andre av det som til sammen skal bli tre bøker om «nådeløse nordmenn», de som definitivt havnet på feil side under krigen. 

Dokumentar 915 sider Kr. 
499,- Kagge 

Boken om Hirden følger samme oppskrift som fjorårets like omfattende bok om Statspolitiet. 
Det er i utgangspunktet snakk om en samlet og saklig fremstilling av organisasjonens oppbygging og historie. 

Hirden var opprinnelig NS' eget elitekorps, en form for politisk politi som hadde klart definerte ordens- og vaktholdsoppgaver. 

Under okkupasjonen gjorde Vidkun Quisling hirdmedlemskapet obligatorisk for alle opp til 30 år, og fra 1943 var Hirden formelt en del av hæren. 

Nå hadde også den glidende overgangen til andre funksjoner for lengst startet, og snart fant man hirdmedlemmer som aktive håndlangere for tyskerne. 

Dels som vaktmannskap i arbeidsleirene, der de deltok i vilkårlig sadisme og fryktelige voldshandlinger. 
Dels som mer eller mindre frivillige rekrutter til Waffen-SS og som soldater på Østfronten. 

Det er den totale mengden av fakta og gjennomgangen av navngitte enkeltpersoners handlinger som gjør «Nådeløse nordmenn» til en så sterk leseropplevelse. 
Som fjorårets bok kan også denne utgivelsen med rette kalles en katalog over grusomheter. 

Det er ingen tvil om at det gir en nærmest sjokkartet effekt å se de hundrevis av navn som Veum gjengir - hverdagslige norske navn fra byer og bygder landet rundt - knyttet så direkte opp mot den nazistiske ondskapen. 

Det er i hvert fall ikke til å komme forbi at dette gir en ekstra dimensjon til historien om Norge og krigen. 

Det er lov å hevde at dette er mennesker som har sonet sin straff og derfor bør få hvile i fred nå, slik mange har fremholdt. 
Men det er også lov å hevde at det ikke finnes noen moralsk holdbar grunn til at nazistenes lakeier skal få iføre seg anonymitetens uniform. 

Det er i hvert fall ikke en oppgave for norske sakprosaforfattere å tilsløre virkeligheten. 
