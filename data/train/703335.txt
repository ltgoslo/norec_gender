Livet uten bruksanvisning
Treffende og underholdende med stort alvor 

I vår verden av uendelig velstand forventer vi at alt skal være tilgjengelig. 
Marit Eikemos siste roman utforsker hva som skjer når ingenting er inkludert. 

Førti år gamle Agnes og datteren Maja på seks flytter til en ny by bokstavelig talt uten bagasje, og forestillingene om normalitet blir satt på prøve. 
Agnes må møblere en tom og kummerlig leilighet, og på finn.no finner hun det vi andre ikke lenger vil ha. 
Romanen er befolket av et mangfoldig persongalleri som forfatteren håndterer på imponerende vis, og Agnes blir nærmest uforvarende vesentlig for dem hun kommer i kontakt med. 

Agnes fremstår uten historie og fortid og blir en observatør til det absurde livet mange av oss har skapt og tar for gitt. 
Hun og Maja er fremmedgjort i møtet med den norske hverdagen og må bruke andres liv som mønster, og hun forsøker etter beste evne å passe inn i en verden hun ikke helt forstår. 
Agnes kopierer forbruket til menneskene rundt seg i en slags fordringsløs materialisme der hun ikke investerer noe, verken økonomisk eller mentalt, og dette er både attraktivt og skremmende for andre. 
For kvinnene blir det å unnslippe alle krav både en lettelse og en provokasjon, og hos mennene oppstår en dragning mot en uvant kvinnelighet uten vante krav til seg selv og verden. 

Agnes utfordrer konformiteten, og ubehaget ved å se at et annet liv er mulig reflekteres både i menneskene rundt henne og i leseren. 
Men det å være turist i livet har sin pris, og når verden kommer for nær, forsvinner Agnes fra det livet hun har hermet for å flytte inn i et annet liv og mime en annen tilværelse. 

Marit Eikemos nye roman har med rette vært en av de utgivelsene det har vært knyttet høyest forventninger til denne bokhøsten. 
Den er treffende og velskrevet, og det er en glede å lese dialogene og få ta del i observasjonene. 
Alt inkludert sier noe umistelig og skarpt om oss og våre liv her og nå, og romanen er underholdende lesning med et stort og sviende alvor som gjør dette til en av årets leseropplevelser. 

Søndag kan du møte Marit Eikemo i samtale med Fredrik Wandrup på Kapittelfestivalen i Stavanger 
