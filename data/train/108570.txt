Det glemte jungelfolket
Med fotografier av Elmer Laahne Oversatt av Jon Erik Frydenlund 192 sider Kr 399,- Press 

Den danske forfatteren Carsten Jensen har vært på reise i Burma sammen med fotografen Elmer Laahne for å møte Karen-folket. 

Dypt inne i jungelen har de kjempet en geriljakrig mot sentralmakten i over 50 år. 
Verden har glemt dem. 
Sett gjennom Jensens øyne og Laahnes linse er Karen-folket heltemodige og edle. 

De har endog underordnet sin egen konflikt den større demokratikampen i Burma. 
Dermed får de et skinn av å være den verdenskjente nobelprisvinner Aung San Suu Kyis fotfolk i de dype skogene. 
Sånn sett plasserer denne boken seg i en risikabel genre om undertrykte folkeslag i Langtvekkistan - man kan fristes til å tro at det bedrives skjønnmaling. 
Carsten Jensen er heldigvis rutinert nok til å la leseren ta del i hans reise, slik at vi får være med og møte de menneskene han har snakket med. 
Han trekker også inn en rekke interessante og lærerike historiske og kulturelle opplysninger. 
Dermed plasseres frihetskampen i en mangefasettert og fargerik kontekst. 
Noen ganger virker det som om Jensen tar seg for store dikteriske friheter. 
Men man må også prise hans kreative forsøk på å forstå et ukjent folk. 
Boken er samtidig en kjærkommen introduksjon til en viktig opposisjonsgruppe under et av verdens mest nådeløse regimer. 

STEN INGE JØRGENSEN 
