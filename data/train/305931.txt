Når mor og far bestemmer at de vil gå fra Hans og Grete
Poetisk fabel bygd på brødrene Grimms eventyr. 

Folkeeventyrene er en inngang til forståelse av oss selv og verden. 
De danner en vev av myter omkring våre liv, dersom vi er så heldige å ha noen som forteller oss dem når vi er i den rette alderen. 

Det har sikkert Gjertrud Langva hatt. 
Med romanen «Vi spring ikkje slik vi sprang» har den 28 år gamle debutanten i hvert fall skrevet en variant over eventyret «Hans og Grete», som ble nedtegnet og utgitt av brødrene Grimm i 1812, men som er kjent i flere varianter omkring i Europa, også i Norge. 

En omvendt versjon 

«Hans og Grete» er i utgangspunktet en brutal historie. 
En far med nød og sult hengende over hodet, blir overtalt av sin kone - som veksler mellom å være mor og stemor - til å ta barna med seg ut i skogen og etterlate dem der. 
Etter to mislykte forsøk blir han kvitt dem. 
Barna møter en ond heks som bor i et godterihus, men klarer å overliste henne og vender tilbake til faren med skatter fra heksas kjeller. 

Langva har lagd en omvendt versjon. 
Vi møter to barn som bare kalles «søster» og «bror». 
De bor i et hus i skogen. 
En dag er mor og far blitt sporløst borte. 
Barna klarer seg som best de kan, mens de leter etter foreldrene og fabulerer over årsaken til at de har forlatt dem. 
Stort sett går fantasiene ut på at de har vært utsatt for en ulykke. 

Flere stemmer 

Barna overlever på mat de finner i skogen, mens minner og syner stiger fram av språket. 
Boka er organisert i avsnitt som i størrelse spenner fra to, tre setninger til en drøy bokside. 
Dels formidles historien av en almen fortellerstemme, dels fra et jeg som er broren eller søsteren. 

Setningene er knappe og poetiske, og de små historiene er både vakre og brutale. 
En stund mangler handlingen framdrift, men mot slutten skyter den fart og når et dramatisk høydepunkt, som det vil være feil å røpe. 
Hele denne fabelen hviler i et mytisk skogslandskap som Langva synliggjør som en blanding av realistisk og eventyrlig. 
Mange av avsnittene er meget vakre. 
Her er ett, i sin helhet: 

«Trea har rista blada av seg. 
Blada blæs inn i hagen. 
Vindauget vårt er ope. 
Blada blæs inn vindauget. 
Skogen kjem til oss om natta, seier bror. 
I mørket.» 

Dystopisk 

Jeg får meg ikke til å lese denne korte fortellingen som en sosialrealistisk roman om omsorgssvikt eller om barn som brutaliseres fordi de overlates til seg selv. 
Det ville være å redusere den. 
Snarere er dette et finslipt og nakent eventyr om forholdet mellom en bror og en søster, på et mer symbolsk nivå. 
Som en skildring av en verden som har brutt sammen, kan man også spore likheter med visse litterære dystopier, som for eksempel Merete Lindstrøms «Nord». 

Forfatteren har en særegen stemme, men man kan lure på hva hun egentlig vil med denne fortellingen. 
Den lar seg tolke i mange retninger. 
Uansett er den både velskreven og stilsikker. 
Gjertrud Langva får vi sikkert høre mer fra. 
