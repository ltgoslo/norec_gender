Bibelske svulstigheter
Oversatt av Brit Bakker Haugen 176 sider Kr. 
199,- Engelstad forlag 

Den kroatiske forfatteren Miro Gavran har høstet mye ære for sin dramatikk. 
Når han nå forsøker seg på en halvbiografisk historisk roman nekter han seg ikke noe dramatisk virkemiddel. 

Den bibelske heltinnen Judit fører selv ordet i romanen, men fremstår på ingen måte som en troverdig, helstøpt personlighet. 
I svulstige vendinger forklarer hun sin skjebne, i form av et brev «ingen skal lese før jeg er død». 
Hun ble enke bare atten år gammel, etter et forferdelig ekteskap. 
Hun lever fromt videre, og vil aldri ha noe med mannfolk å gjøre mer. 
Men så står en okkupasjonshær foran byens porter, og Judit melder seg frivillig til å forføre og drepe dens mektige fører. 
I løpet av fem korte døgn går hun fra hat til kjærlighet, og opplever de mest salige seksuelle møter. 
Skildringen av forholdet mellom krigsherren og hun som skal bli hans morder, har tilløpt til poesi og nærhet. 
Men alt i alt minner både tematikk, dramaturgi og språk mest om en lavklasse underholdningsroman. 

MAY GRETHE LERUM 
