Bokanmeldelse:Helena Brodtkorb: 
«Mammasjokket» 

Hva gjør du hvis mannen din heter Sivert Høyem, du skal føde barnet hans og han er full når vannet går? 
Skriver en bok om det! 

Helena Brodtkorb har tatt denne, samt en haug med andre hudløst ærlige erfaringer, med i boken som allerede er havnet på bestselgerlistene. 

Hun fikk sitt første barn da hun var 26, og sjokket var enormt. 
Vakuumet man sitter i når man har kommet hjem fra sykehuset og egentlig bare vil legge hodet i fanget til jordmoren, gråte og bli der. 
Søvnmangelen, kranglingen, angsten og også depresjonen får plass i boka. 

Alle dem du får lyst til å slå – hardt – når de sier at du må kose deg i denne fantastiske tiden, når alt du klarer å tenke på er at det snart må bli bedre. 
Følelsene som aldri kom slik du forventet, lykken over fem minutter med kroppen din i fred – det er skildret morsomt, sant og ærlig. 
Enkelte steder kanskje litt for lettbent, men så tar heller ikke boka sikte på å dykke dypt. 

Forlaget forteller at boka «avliver myter om alt du skal rekke i barseltiden, og om alt utstyret du virkelig ikke trenger». 
Disse mytene ble for øvrig avlivet til gagns av Anne Lindmo og Helle Vaagland i boka «Heia mamma!» i 2007, og Brodtkorb skriver seg inn i samme tradisjon – ærlige og personlige gjenfortellinger av hverdagen med livet snudd på hodet av det som tilsynelatende skal være det mest naturlige du gjør i livet. 

Jeg syns hun er best når hun går løs på fødselsdepresjonen og ufarliggjør den. 
Her tror jeg nemlig statistikkene lyver. 
Vi blir mødre i et land med bunker av glossy mammablader og er redde for å gi uttrykk for at vi faktisk kan syns det er skikkelig vanskelig å være glad i den nye tilværelsen. 

Man trenger ikke alltid høre at det går over, man trenger å få anerkjent de blandede følelsene. 
Svært mange førstegangsmødre snakker ikke like høyt om de forbudte eller manglende følelsene de opplever. 

Jeg tror og håper at Brodtkorbs tilnærming til tematikken kan lette noe av det verste mørket blant dem som går i sirkler i stuene natt etter natt med en hylende bylt over skulderen. 

For ordens skyld kan det opplyses at forfatteren nå er gravid med tvillinger. 
Jeg tror ikke det kommer noen ny bok, men jeg tror det blir noen babyer med en mamma som er styrket på mange mørke stormer og har overlevd dem, takket være humor og åpenhet. 
