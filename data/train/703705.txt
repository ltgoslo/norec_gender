Supre supper
Finnes det noe bedre enn en varmende suppe på en kald vinterdag? 

Søstrene Elisabeth og Jannike Isachsen leverer her et grundig oppslagsverk med alt du kan tenke deg av gode supperåd— og oppskrifter. 
Her får vi klassiske norske oppskrifter på innherredsodd, bergensk fiskesuppe og bidos, internasjonale klassikere som mulligatawny, bouillabaisse, fransk løksuppe, gulasj, borsjtsj og tom kha gai, forrettsupper, dessertsupper, tursupper, kort sagt: 
Alt du kan tenke deg. 
Det aller meste er enkelt å lage. 
Noe kan stå og putre hele dagen, andre ting er rene hurtigmaten. 
Og de forklarer oss selvsagt hvordan vi koker den beste kraften. 

Søstrene Isachsen har ikke vært spesielt langt inne i det eksperimentelle hjørnet, de presenterer først og fremst velprøvde retter som man vil kunne finne på mang en restaurantmeny. 
Men det er jo en grunn til at disse rettene er blitt så populære, og forfatterne vet å formidle framgangsmåter som gjør at du kan få like gode resultater på hjemmebane. 
Vi testet en helt nydelig, enkel nudelsuppe, "cowboysuppe" med bønner og pølser, samt en enkel, barnevennlig tomatsuppe. 
Alt smakte kjempegodt, alt var veldig enkelt å lage. 
Perfekt mat for kalde, mørke kvelder. 
