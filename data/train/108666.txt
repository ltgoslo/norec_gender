Seriemorder i sommersol
420 sider. 
Kr. 368,- 

Det er et lite hyggelig scenario 
Jo Nesbø tegner opp i sin femte bok om førstebetjent Harry Hole. 

Under sommerens tropevarme dager ser det ut til at det er en seriemorder løs i Oslo, og en av de få politimennene som ikke er på ferie, er Hole. 
Dessverre har han nok en gang ramla utpå, og en ny dag betyr bare nye skrubbsår og nok et sted han ikke slipper inn. 

Som om ikke det skulle være nok, må han jobbe med sin gamle fiende Tom Waaler - en mann Hole mistenker for våpensmugling så vel som drap. 

Fjorårets «Sorgenfri» var i overkant stressende, mens Nesbø denne gangen har roet det hele litt, blant annet ved å bruke et kokvarmt Oslo, fullt av utepils og svette folk som en alltid tilstedeværende bifigur. 
Det gir boken en klam og svært realistisk følelse. 
Og det er her det store i boken ligger, selve miljøbeskrivelsene av den sommerstille by der noe grusomt lurer. 
Persongalleriet er stort, men ikke for stort, og mange av de involverte skulle være godt kjent for de mange Nesbø-leserne. 

Den «gamle» historien rundt Holes kollega Waaler er en viktig motor, ikke minst for Hole selv, som ikke blir kvitt sin evige og ensomme mistanke til denne såpeglatte fyren. 

Nesbø har nok en gang prestert en sidevender, med flere parallelle historier som vikles sammen på en smidig måte, og et åpningskapittel som det virkelig står respekt av. 
Det setter i gang diverse sanser, og fremkaller en temmelig guffen stemning, som følger boken tvers igjennom. 
