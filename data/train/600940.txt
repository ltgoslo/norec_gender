Vakkert om de som gikk foran
Sjanger: 
Roman 

Forlag: 
Kvalshaug forlag 

Debutanten Tine J. Sir fra Kristiansand har utgitt en liten roman, eller en lang novelle, på 90 sider. 
Tittelen er av noen utropt til årets spenstigste: 
«Jeg tror bestemor lå med Frank Zappa». 

Vi møter ei ung dame som hjelper besteforeldrene med å rydde ut av hjemmet. 
Bestemor er blitt skral. 
De skal flytte til en mindre leilighet slik at bestefar slipper å ta seg av henne alene. 
I ryddingen kommer barnebarnet over en kartong som bestemor helt bestemt insisterer på å greie ut med på egen hånd. 
Den skal i alle fall ikke i konteineren. 
Ut faller et bilde som krever en forklaring, og den gir hun, bestemor, i løpet av mesteparten av boka. 

Det er en nydelig fortelling om å bryte ut av et trygt ekteskap som er blitt en slitsom vane, for noen uker, for så å vende tilbake og akseptere mannen og det gamle forholdet slik det er og slik det var.Det er en fortelling om eventyrlyst, om behov for å realisere seg selv, men like mye om viktigheten av tilhørighet og ikke minst av raushet og tilgivelse. 
Forfatteren forteller enkelt og uanstrengt, med kjærlighet til generasjonene foran, en ganske utrolig historie som gjerne kan være sann. 
Ei bok til å bli glad av — og glad i. 
