Victoria Hislop har pakket inn gode Hellas-historier i en hjelpeløs rammefortelling
Menneskeskjebner som minner om greske tragedier. 

Den britiske suksessforfatteren Victoria Hislop har et nært forhold til Hellas, og flere av hennes bestselgende romaner, deriblant gjennombruddsromanen «Øya», er lagt til øyriket. 
Nå har hun skrevet en samling fortellinger fra dette vakre, skjebnetunge landet. 

De er gode, visse av dem veldig gode. 
Jeg forstår bare ikke hvorfor Hislop har pakket dem inn i en så langtekkelig og unødvendig rammefortelling. 

Greske tragedier 

Ellie Thomas lever et kjedelig liv i London, inntil hun mottar en rekke postkort. 
De er adressert til en tidligere leieboer, og avsenderen er en forsmådd elsker ved navn A. Kortene består av kryptiske meldinger fra ulike steder i Hellas. 

Ellie blir så fjetret av kortene at hun bestemmer seg for å reise til landet. 
På avreisedagen ligger en notisbok i postkassen, som hun tar med seg. 

«Det var gudene som ga grekerne denne idyllen, men se hva de har gjort med den», heter det et sted i boka. 

Gjennom notisboka til ulykkelige A, er vi med på en reise rundt i det vakre øyriket. 
Naturskjønnheten i de små landsbyene står ofte i skrikende kontrast til menneskeskjebnene. 
De kan minne om greske tragedier. 
Her er en forsmådd brudgom som mange tiår senere tar en grusom hevn, og en Roald Dahl-aktig historie om et ungt ektepar som havner i en øde landsby, der de får en fryktelig skjebne. 

Det er også vakre kjærlighetsfortellinger her, blant annet om en gammel greker som blir besatt av en mange tusen år gammel statue av Afrodite. 

Ligner myter 

Gjennom de mange fortellingene, som kan likne myter, har Hislop fanget en stemning som formidler både dagens Hellas og landets natur, historie og mentalitet. 
Stemningen forsterkes av femtitallsaktige illustrasjoner og fotografier fra landet. 

Men rammefortellingen om Ellie og den mystiske A har den ellers proffe forfatteren ikke fått dreisen på. 
Den virker kunstig og egentlig helt unødvendig. 
