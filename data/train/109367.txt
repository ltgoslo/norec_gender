Bokanmeldelse:Cecilie Løveid: 
«Dikt 2001- 2013» 

«I Norge er det snø og is bestandig», skriver Cecilie Løveid. 
Men hennes egen skrift virker ikke nevneverdig påvirket av denne norske snøen og isen! 
Det er det stadig flere som setter pris på! 

Dikt 365 sider Kr. 
299,- Kolon forlag 

Cecilie Løveids poesi på 2000-tallet er som et livgivende kildevell. 
Hun skriver lekent, åpent, uforutsigbart og mangetydig. 

Den tematiske oppfinnsomheten er stor, og språket tar farge snart av myte og anekdote, snart av historiefortelling og litterære henvisninger, snart av assosiasjoner fra billedkunst, arkitektur, musikk. 

Denne solide paperback-utgivelsen dekker alle hennes fem samlinger fra 2001 til i dag; ekstra bonusmateriale er et knippe nyskrevne dikt og et klargjørende etterord av Eldrid Lunden. 

Interessen for Løveids poesi er økende, av gode grunner. 
Løveid har dramatikerens dype forståelse for det stoff som skaper livsskjebner, ikke minst kvinneskjebner; hun kjenner barndommens avgrunner og kjærlighetens avskygninger. 

Men hun har også billedkunstnerens følsomme blikk for forholdet mellom helhet og detalj, farge- og skyggelegging. 
Det gjør at diktene hennes oppleves som almenmenneskelige, gjenkjennelige og dypt originale på samme tid. 

Humor har hun også masser av, og i tillegg dette udefinerbare som kalles sjarm. 
Flere unnskyldninger trenger du kanskje ikke for å stupe inn i denne store, herlige boken! 
