Hjernen har hovedrollen i boka om May-Britt og Edvard Moser
Unni Eikseth skriver solid, skikkelig og etterrettelig. 
Er du ute etter kjendiseri, er ikke dette boka for deg. 

Mange av oss kjenner igjen den forvirrende følelsen av å våkne om natten på et hotellrom eller i en ukjent seng uten å riktig vite hvor vi er. 
I noen hektiske sekunder er det som om hjernen jobber på høygir for å finne fram til noe i minnet vårt som stemmer med omgivelsene vi skimter i mørket. 

Havhestens hemmelighet 

Og slik er det: 
Dypt inne i hjernen ligger hippocampus, en vakker, liten struktur som har navn etter havhesten. 
Her finnes en bestemt type nerveceller som lager et koordinatsystem, et sekskantet rutenett - en indre GPS - som lar oss bestemme vår posisjon i rommet. 

I 2014 fikk May-Britt og Edvard Moser nobelprisen i medisin for oppdagelsen av denne stedsansen hos dyr og mennesker, skapt av evolusjonen gjennom millioner av år. 

Vitenskapsjournalist og kjemiker Unni Eikeseth beskriver i sin nye bok på en nøktern og samvittighetsfull måte hvordan forskerparet Moser, gjennom en årrekke med målbevisst og hardt arbeid, løste en av vitenskapens store gåter, som forfattere og filosofer har grunnet på i generasjoner. 

Allerede de gamle romere 

Allerede romeren Cicero anbefalte sin tids talere som husketeknikk å mane fram et «minnenes palass», et fantasisted og der ulike tenkte gjenstander kunne plasseres som hjelp for hukommelsen og retorikken. 

Hva gjør mennesker og dyr i stand til å finne veien i områder uten synlige landemerker? 
Forfatter Eikeseth forteller om oppdageren Wrangel, som 1821 la ut på en ekspedisjon med hundesleder i det nordlige Sibir, utstyrt med tidens beste navigasjonsinstrumenter. 
Det viste seg snart at de lokale hundeførerne var langt bedre til å beregne posisjonen i isødet enn løytnant Wrangel med alle sine apparater. 
Sledekjørerne fra Sibir hadde kort sagt vært der før; de hadde uten å vite det lagret stedsinformasjon i hippocampus. 

Vi må underveis i Eikeseths verk svelge noen vanskelige ord som nevroner og synapser og nevrotransmitter; men hun er heldigvis for oss vanlige lesere måteholden med faguttrykkene. 
Dette er en bok for meg og deg, og krever ingen avanserte forkunnskaper. 

På behørig avstand 

Vi kunne nok ønske at boken hadde gitt skarpere nærbilder av forskerparet, som ble forlovet på Kilimanjaro, og senere faser med frustrasjon og motgang. 
Vi aner at May-Britt er den mest impulsive og utadvendte av de to, med synlige entusiasme og stort pågangsmot. 
Edvard Moser er kanskje mer introvert – og enda mer viljesterk? 
Her holder journalisten Unni Eikeseth for stor avstand. 

Den som er ute etter kjendiseri og skilsmisser bør i det hele tatt holde seg langt unna. 
Hjernen har hovedrollen, og rottene. 
Uten sine kjære forsøksrotter, med favoritten Flekken i første rekke, hadde vi mennesker visst lite om stedsansen og minnenes mystikk. 
Heller ikke hadde Moser-paret, May-Britt i kjole med hjernemønster i sølv, kunnet motta nobelprisen av svenskekungen i Stockholm stadshus den 10. desember 2014. 
Et øyeblikk som garantert ligger lagret i som plassminne i den formfullendte hippocampus. 
