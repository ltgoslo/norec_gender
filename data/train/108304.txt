Personlig og viktig
Aschehoug 388 s., kr. 349,- 

Aftenpostens tidligere Asia-korrespondent John Einar Sandvand har flere grunner enn journalistjobben til å være interessert i Sørøst-Asia. 
Hans besteforeldre var nemlig misjonærer i Kina, og selv har han adoptert en liten gutt fra Hongkong. 

Så når han skriver bok om Sørøst-Asia, er det ikke unaturlig at han velger en personlig innfallsvinkel. 
Rammefortellingen er en reise i besteforeldrenes fotspor til den kinesiske byen Ankang. 
Men, som han skriver i forordet, er det egentlig snakk om flere reiser gjennom flere år, som er satt sammen til én historie i ettertid. 

ette grepet gjør boken til noe mer enn en samling reportasjer, selv om forsøket på å flette elementene sammen av og til virker litt kunstig. 

Viktigst er det imidlertid at Sandvand formidler svært mye god informasjon fra en region det fins lite litteratur om på norsk. 
Her fins både historisk bakgrunnsstoff og spennende møter med viktige personer i samtiden. 

Sandvand har intervjuet de legendariske tvillingene Johnny og Luther, som ledet en gerilja før de var ti år gamle. 
Han har vært på besøk hos fengslede islamister og snakket med fattigfolk som ikke nyter godt av den økonomiske veksten i regionen. 

Boken gir et godt bilde av de omskiftelige og komplekse samfunnsforholdene som råder i Sørøst-Asia, og viser fremtidsoptimismen så vel som de store problemene statene fortsatt preges av. 

STEN INGE JØRGENSEN 
