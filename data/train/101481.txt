Bokanmeldelse:Gabrielle Zevin: 
«Herr Fikrys litterære liv» 

En deilig, livlig, sorgmunter bok om en bokhandel med sjel. 
En riktig bibel for boknerder, like sjarmerende som «Kardemomme by». 

Er du glad i å lese bøker, har du aldri et kjedelig øyeblikk og er aldri alene. 

I denne romanen tar Gabrielle Zevin leseren med til en underholdende verden. 

På dødsleiet ligger bokhandler A.J. Fikry og filosoferer over sitt liv. 
Han tenker at vi mennesker er ikke helt romaner, heller ikke helt noveller, men snarere samlede verker. 

Først møter vi Fikry som sorgtynget enkemann. 
Hen er i ferd med å begå et langsomt selvmord ved hjelp av ferdigmat og alkohol. 
Bokhandelen, som ligger på en øy i Massachusetts, er i fritt fall. 

Dit kommer en enslig suicidal mor. 
Hun velger å etterlate sin toårige datter Maya der, fordi hun tenker at en bokhandel er et bra oppvekstmiljø for et lite barn. 
Fikry overlever fordi han får et barn å ta seg av og arbeidsplassen hans er et kultursentrum. 

Maya vokser bokstavelig talt opp mellom boksidene, får kjærlighet og sitt kulturbad og knekker lesekoden der. 
Dit kommer også en herlig forlagsrepresentant, Amanda, som blir Fikrys kone og Mayas stemor. 

Så dyktig er dette trekløveret til å knytte virksomhet rundt bokhandelen at en politimann som knapt har åpnet en bok som voksen, har utviklet seg til leder for en spenningsboklesesirkel. 
Blant deltagerne er det politi- og brannfolk. 
De slåss til og med over en fortolkning av en bok. 

I stedet for å beskrive personene etter utseendet, karakteriserer forfatteren dem etter hvilke bøker de liker og hvorfor de liker dem, ikke ulikt tenåringer som ofte rangerer hverandre etter musikksmak. 

«Herr Fikrys litterære liv» er en nydelig, lavmælt, tilbakelent og humoristisk påminnelse om at mennesker lever ikke bare for å spise, sove, vokse og forplante seg, men trenger kultur og mening med og retning på livet sitt. 

Lisa Vesterås har tatt godt vare på bokens sjel med sin oversettelse. 
