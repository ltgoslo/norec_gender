Bruces saftige kjøttbein til fansen
Bruce Springsteen er ingen skandalenes mann. 
Det han byr på i sin selvbiografi er en svært personlig, ærlig og detaljert beretning om musikken, USA, angsten og depresjonen. 

Bruce Springsteen: 
Born to Run 

Sjanger: 
Selvbiografi. 
Sider: 527. 
Forlag: 
Cappelen Damm. 
Oversatt av Kjersti Velsand. 

Når Bruce Springsteens personlige og anekdotetunge memoarer i «Born to run» er vel lest og fordøyd, føles det som å ha kommet under huden på et helt alminnelig, godt menneske. 
Det er ikke arbeiderklassetalsmannen eller det musikalske fortellergeniet som byr på her, men en mann av kjøtt og blod. 
Med et følelsesliv fylt av angst og depresjoner, men også varm kjærlighet til venner og familie, musikk og menneskehet. 

Til rockbiografi å være, er det påfallende lite sex & drugs & rock’n roll her. 
Lite skandaler, utroskapen mot sin første kone og påfølgende skilsmisse skidres kort, nøkternt og galant. 
Men heller ikke mye nytt. 
Bruce Springsteen er en jordnær fyr fra enkle irsk-italienske arbeiderklassekår i New Jersey, med et komplisert forhold til faren. 
Noe som også er forklaringen på hans psykiske problemer i voksen alder, som han er svært åpen om. 

De små ting 

Det er de små historiene, om kviser og ballespreng i tenårene, om dansing, om følelsen av å oppdage Elvis og om følelsene for venner, kjærester og familien, som gjør «Born to run» til en ekstraordinær rockbiografi. 
At Bruce også er ærlig på at dette selvsagt ikke er hele historien, at han har tatt mye hensyn til andres personvern og følelser, gjør ham bare enda mer menneskelig. 

«Born to run» er ryddig organisert, der hvert av albumene hans har fått sitt eget kapittel med underkapitler om tilhørende turné. 
Men den er ikke den typen rockbiografi som har referanseregister og diskografi på kjøpet. 
Antakelig fordi beretningen hans er personlige memoarer mer enn en karriereoppsummering og et oppslagsverk. 
Dermed forutsettes det også at leseren kjenner både bakgrunnshistorien og karrieren hans godt fra før. 
Men at Bruce først og fremst har blodfansen i tankene når han skriver, er hans privilegium. 
Og et helt greit valg. 

Lesestøy 

Språklig holder Bruce en nær og personlig, nesten muntlig tone. 
Kronologien er stram. 
Men de første kapitlene skjemmes av en rotete miks av historisk presens og preteritum som blir irriterende støy i leseflyten. 
Her burde oversetteren tatt bedre grep. 
