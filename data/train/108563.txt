Eksilets løgnaktighet
Pronek-fantasiene» 
Oversatt av Knut Ofstad 240 sider Kr. 329,- Gyldendal 

Balkansk skittenrealisme spekket med skjebne, kjønn og løgn. 

«Nowhere Man» er på samme tid kompleks og komisk, skjønn og skitten. 
I en form for balkansk skittenrealisme fortelles historien om Jozef Proneks liv, fra oppveksten i et senkommunistisk Jugoslavia fram til en heller uglamorøs eksiltilværelse i USA. 

Eksilerfaringen er et evig tema i europeisk litteratur, og i møte med amerikanske hverdagserfaringer kan en slik tematikk skape litteratur av stor originalitet. 
I mylderet av erindringsglimt og inngående skildringer av ytre miljøer leser vi også et sterkt, men fåfengt forsøk på å fastholde det forsvunne. 
«Det vanskeligste ved å skrive en beretning om et menneskes liv er å sortere blant myriadene av detaljer og mikrohendelser, som alle er like vesentlige, eventuelt like uvesentlige,» fastslår bokens allvitende forteller. 

Det er virkelig en virvelvind av begivenheter Jozef Pronek kastes inn i. 
Fra en tiltalende rampete ungdomstid i Sarajevo, via sovjetiske sommerskoler til et liv i utkanten av Chicagos sosiale og politiske strukturer. 
Ved hjelp av like doser kjønn og skjønn viser han seg som en ekte overlever, en som heller ikke viker unna en velplassert løgn der det måtte hjelpe. 
Og hele tiden er det som vi rett under overflaten hører dype drønn fra skjebnens tunge marsj, forsterket av forfatterens trang til å spekke enkelte tekstpartier med høylitterære sitater. 
En særpreget bok, på grensen til det sære. 
