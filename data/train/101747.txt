Bokanmeldelse:Levi Henriksen: 
«Dommedag kan vente» 

Godt balansert krim for yngre lesere. 

Barnebok Spennende oppfølger til «Engelen i Djevelbukta». 
192 sider Kr 279,- Cappelen Damm 

Henriksen er en etablert forfatter, men er også låtskriver, tekstforfatter og musiker. 
Han har tidligere gitt ut én bok for barn, «Engelen i Djevelbukta». 

Også denne gangen møter vi tøffe og handlekraftige Astrid, som i forrige roman reddet foreldrene fra skilsmisse. 

Nå skal hun motvillig bli storesøster. 
Det skjer dramatiske saker på eiendommen til hennes nye bestevenn Matt. 
Hesten hans faller død om på uforklarlig vis, og mystiske menn lurer rundt i mørket. 

Dramatisk er det også i hodet på Matts far, som stadig forbereder seg på dommedag, graver ned tilfluktscontainere og hamstrer hermetikk. 

En ekte «doomsday prepper», med andre ord. 
Skogen rundt Kongsvinger skjuler ulvejegere med mer enn ulv i sikte, og snart er Matt og Astrid i livsfare. 

Henriksen er først og fremst en stilsikker og god forteller, og det tar han med seg i bøkene for ungdom. 

Det er et overskudd av både litterær verdi og spenning som fungerer godt sammen. 
Matt og Astrid er et morsomt vennskap å følge, og kanskje kunne vi kommet vennskapet enda litt nærmere. 
«Dommedag kan vente» er en godt formidlet spenningshistorie. 
Den handler om vennskap, om å finne sin plass i familien og har en god dose detektivarbeid. 
