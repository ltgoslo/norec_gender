Bokanmeldelse:Pierre Lemaitre: 
«Alex» 

Pierre Lemaitre lanseres med bulder og brak som «det nye store» i fransk krim. 
«Alex» har et dypt alvorlig tema, og den gjør inntrykk - men mangler originalitet. 

Lemaitre tar for seg et av de mest typiske temaene i den nye kriminelle litteraturbølgen: voldelig og seksuelt misbruk av hjelpeløse kvinner. 

I dette tilfellet er det bortføringen av den unge kvinnen Alex en kveld i Paris, som starter det hele. 

Hun blir holdt innesperret i et bur i mange dager, nedverdiget, plaget og ydmyket på det groveste. 
Han som holder henne fanget skal vise seg å ha et høyst personlig motiv. 
Ikke akkurat verdens mest originale grep, med andre ord. 

Uten å røpe for mye av handlingen, kan jeg si så mye som at rollene på et tidspunkt skifter, og at offeret så legger ut på en hevnodysse – heller ikke dét får toppscore på originalitetsskalaen. 

Hevnen innebærer blant annet alternativ bruk av batterisyre. 
Bakgrunnen for det som nå skjer skal finnes i Alex’ usedvanlig mørke private historie. 
Også dét er nok en forklaring de fleste av oss har lest før i tilsvarende bøker. 
Selv om Lemaitre går lenger inn i mørket enn de fleste andre forfattere. 

I samme sjanger 

Til å oppklare saken møter vi et polititeam ledet av den svært kortvokste overbetjenten Camille Verhoeven. 
Og her er det noe i fortellingen jeg synes skurrer stygt. 
Forfatteren legger an en litt liksom-humoristisk og ironisk – til tider klovneaktig – stil i skildringene av Verhoeven og hans menn. 

En stil som står i underlig kontrast til det voldsomme alvoret Lemaitre ellers insisterer å fylle historien med. 
En krimroman kan vanskelig være både godslig og grotesk på samme tid, da mister i hvert fall leseren fort fokus. 

Til alt hell tar fortellingen seg opp mot slutten. 

Personligheten til Alex utvikler seg på en måte som gjør at vi husker henne lenge etter at lesingen tar slutt. 
Selve oppklaringen av hva som har skjedd, og hvorfor, er snedig funnet på. 
Og da får vi også øynene opp for et vesentlig grunnmotiv i slike historier: 

Hva er egentlig viktigst – sannhet eller rettferdighet? 

Overbevisende oversatt av Christina Revold. 
