Kapitalistens kamp mot Putin
Amerikanske Bill (William Felix) Browder (f. 1964) var en av de første vestlige investorene som så de enorme økonomiske mulighetene da Sovjetunionen gikk i oppløsning og hele Russland ble lagt ut på tidenes billigsalg. 
I 1966 investerte Browder 25 millioner dollar, for ti år senere å forvalte fire milliarder gjennom Hermitage investeringsselskap, men etter hvert fikk han mektige fiender i Moskva, blant dem den mektigste av dem alle. 
Han var i krig med Putin. 
Browder var barnebarn av USAs ledende kommunist før krigen, Earl Browder. 
Faren og brødrene hans ble anerkjente matematikere. 
Bill Browder erklærte at han ville bli kapitalist. 
I følge hans selvbiografiske bok «Min krig med Putin» lyktes han over all forventning. 
Han begynte hos Robert Maxwell, en av finansverdenens største skurker gjennom tidene (journalisten Tom Bower har skrevet et par glitrende bøker om ham). 

Så festet han øynene på Russland, der statlige selskaper i praksis ble delt mellom rundt tjue oligarker, som ble ufattelig rike over natten. 
De hadde ikke kommet til sine formuer uten aksept fra Putin selv, som etter å ha sikret seg en stor del av kaka, trolig er verdens rikeste mann i dag. 
Det lyktes Browder å påføre oligarkene et par sviende nederlag, noe han tror Putin stilltiende har tillatt, men på et tidspunkt ble en grense overskredet. 
Innenriksdepartementet beskyldte Browder for skattesvindel. 

Da ble det spørsmå l om liv eller død. 
En av hans ansatte nekter imidlertid å forlate Russland, noe som får fatale følger. 
Sergej Magnitskij blir fengslet og torturert til døde i 2009. 
Browder kjempet iherdig for hans oppreisning, kapitalisten blir menneskerettighetsaktivist. 
En egen lex Magnitskij vedtatt i USA i 2012 utestenger russere mistenkt for korrupsjon. 
EU har senere sluttet seg til loven. 

Bokens sterke side er Browders egne erfaringer fra det gjennomkorrupte Russland. 
Men den fremstår som noe unyansert. 
Slike historier tjener gjerne på en uavhengig forfatter, uten at det skal svekke kjernen i denne utrolige beretningen, som er solid dokumentert i vestlig presse. 
