Våger vi å snakke om Frelseren?
Nei, la meg si det først som sist: 
Joseph Knox er ikke en ny Jo Nesbø. 

Joseph Knox: 
Sirenene. 
Oversatt av Stian Omland. 
Cappelen Damm 

Snarere enn en ny Harry Hole, er "Sirenene" stedet der "Trainspotting" møter Raymond Chandler. 

Nå var riktignok "Trainspotting" lagt til Edinburghs bakgater, mens Chandlers privatdetektiv Phillip Marlowe snuste rundt på baksiden av film-hovedstaden Los Angeles. 

Joseph Knox har lagt sin debut til Manchester, en så absolutt suveren drittby som alle vi som ikke er interessert i fotball vet, og han beskriver byens mørkere sider på solid vis. 

Her får vi møte jeg-personen Aidan Waits for første gang, og Knox truer med at vi skal møte ham igjen. 
Det er jo ikke det verste jeg kan tenke meg. 

Selv om sjangeren er relativt overbefolket, har Knox et par-tre grep som gjør at jeg heier på ham. 
Blant annet og ikke minst språket. 

Knox (et psevdonym) er hovedinnkjøper av krim for bokkjeden Waterstones, du ser at han i likhet med Haugesunds Geir Tangen har lest og lært mye av andre. 

Det er vel egentlig hovedinnvendingen mot Knox også: 
Han er veldig, veldig flink, skriver strålende, men mangler galskapen og det uforutsigbare som gjorde den før omtalte N....aldri mer nevnt ved navn, så utrolig pirrende. 
Klisjeene står i kø. 
Men dersom du savner Chandler, og liker Manchester, og kan takle nok en politimann med rusproblemer og personlige problemer i fleng så har du boka di her. 

"Sirenene" åpner med at Aidan er suspendert fra jobben etter et feilslått oppdrag, men blir hentet inn for å berge datteren til en statsråd ut av et påstått narko-helvete. 
Vi begynner også opprullingen av et ti år gammelt forsvinningsnummer, der en av sirenene forsvant fra et såkalt safe house i politiets varetekt. 
Sirener er ellers i denne sammenheng narkokurerer og ikke hentet fra Odyssevs. 

Knox leverer Manchester Noir helt på høyde med den nordiske, her er de fleste slemme, avhengige eller bare rett ut voldelige når de ikke går tungt på stoff. 

Krimgåten er bare middels, det som løfter denne sagaen av regn og mørke netter og vold er språket. 
Jeg likte også bipersonen Pesten, han har litt av galskapen som mangler ellers i denne velkalkulerte beretningen fra storbyens bakside. 

Tidvis blir det vel svulstig. 
"Den siste resten av solskinn fanget håret hennes igjen i det hun gikk rundt hjørnet, som begynnelsen på noe og slutten på noe annet. 
Som selve skumringen. 
Jeg så henne aldri igjen", melder Aidan mot slutten. 

Ok. 
