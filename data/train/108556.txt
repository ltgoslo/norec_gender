Godt organisert krim
269 sider Kr. 
299.- Gyldendal 

Debutant Stein Morten Lier har skrevet en tett og spennende samtidsthriller. 

I tredjepersons form følger den en rekke karakterer med politietterforsker Anne-Cathrine Volden i en slags hovedrolle. 

Handlingen er lagt til nær fremtid, senhøsten 2004, og i rask rekkefølge skjer det tre brutale drap. 

Politiet sliter med å finne ut av det, rent bortsett fra at drapenes karakter bærer preg av oppgjør i narko-miljøet. 
Sannsynligvis er det posisjonering og makt som er motivasjonen. 

Lier har skapt en historie som gir en ekte følelse, med nådeløse miljøer fra Øst-Europa, et politi styrt av ønsker om gunstige medieoppslag og politikere som overhodet ikke skjønner hvordan man håndterer kriminelle. 
Norge blir fremstilt som noe i nærheten av et fristed for folk med dypt uhederlige planer. 

Det som er litt guffent er at Lier beskriver det på en måte som virker sannsynlig, det vil si at det muligens er fullt mulig å drive det spillet som karakterene i «Catch» gjør, og det er ingen lystig tanke. 
På den ene siden står folk som ser på et menneskeliv som en ubetydelig brikke i et spill om mye penger, mens politiet på sin side er styrt av skrin- ne budsjetter, frynsete byrå- krater og en total mangel på planer som strekker seg over mer enn ett år. 

Dermed blir «Catch» en blanding av kraftig kritikk rettet mot dagens norske kriminalpolitikk, blandet med en temmelig spennende fortelling. 
Det hele er noe flatt skrevet, belemret med platte metaforer. 

I tillegg er slutten i overkant Hollywood, med et klimaks som ikke helt passer inn i den ellers så tilsynelatende realistiske rammen, uten at dette ødelegger at «Catch» er en kompakt og god debut. 
