Fæl fabel fra Løkkeberg
Pris kr. 328,- Oktober forlag 

Vibeke Løkkebergs roman av året er en fabel om «de fattigste i verden», ifølge vaskeseddelen. 

Den handler om kolonisering og den handler om Pajara, en jente som kommer fra jungelen, i omgivelser som ligner Latin-Amerika. 
I ung alder blir hun tatt fra stammen sin og tvunget på misjonærskole. 

Mange forferdelige minner senere møter hun igjen moren som plantasjearbeider. 
Sammen reiser de til storbyslummen for å finne faren. 

«Brev til himmelen» er en roman man lett kan irritere seg over. 
Den beveger seg langt inn i klisjéfaresonen og den fylles av underliggende rettferdighetspatos som kan virke overbevist om egen fortreffelighet. 
Samtidig fungerer romanen som fabel. 
Den er mer renskåren enn enkelte kritikere har hevdet - og til tider ganske sterk. 
Kanskje er det noe som skurrer ved Pajaras «ubesudlede» blikk - og grusomhetene mot kvinnene vil ingen ende ta. 
Like fullt er det ikke sikkert at denne romanen nødvendigvis overdriver hva som har foregått - og foregår - i den verdensordenen som noen av oss har en viss fordel av. 

På sitt beste finner denne romanen et litterært uttrykk for en desperat kamp for å overleve når man ikke har noenting. 
Men kanskje et bidrag på 328 kroner til «de fattigste i verden» er en enda bedre investering enn «Brev til himmelen». 

Susanne Hedemann Hiorth 
