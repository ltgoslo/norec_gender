Introduksjon til islam
Pax 226 s.,kr. 298,- 

Bokmarkedet har flommet over av bøker om islam de siste årene, i takt med den pågående debatten rundt denne religionens forhold til menneskerettigheter. 
Mye av litteraturen tar sikte på å nyansere våre oppfatninger, blant annet ved å påpeke at det finnes mange kulturelle tradisjoner vi feilaktig tilskriver religionen islam. 
Også denne boken bidrar til å rydde opp på dette området. 

Men islamforskeren Anne Sofie Roald har først og fremst skrevet en introduksjonsbok for folk som vil bli kjent med islam og religionens historie. 
Den er utgitt i Pax' serie om verdensreligionene, og begynner med profeten Mohammeds livshistorie. 

Deretter følger vi islams raske utbredelse, i takt med kalifaters og dynastiers vekst og fall. 
Flere kapitler handler om lovgivning, teologiske spørsmål og ritualer. 
Bokens siste del handler om reformbevegelser, og kobler seg til den pågående menneskerettighetsdebatten her hjemme. 

Det sier seg selv at det går fort i svingene når alt dette skal dekkes på litt over 200 sider. 
Forfatteren lykkes godt i å komprimere de historiske og faktabaserte elementene, men det hadde vært ønskelig med en grundigere behandling av noen av problemstillingene som drøftes. 

Når det for eksempel brukes bare to sider på «kampen for menneskerettigheter», sier det seg selv at svært mange viktige problemstillinger blir utelatt. 
Men ut fra det begrensede formatet gir denne boken et bredt innblikk i islams mangfold. 

STEN INGE JØRGENSEN 
