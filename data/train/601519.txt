Kliss og klisjé
Forfatter: 
Jessie Burton 

Oversatt av: 
Elisabet Middelthon 

Sjanger: 
Roman 

Forlag: 
Pax 

18 år gamle Nella Oortman blir giftet bort til den styrtrike handelsmannen Johannes Brandt. 
Dette er i 1600-tallets Amsterdam, og Nella kommer fra en fattig familie på landsbygda og giftes rett inn i en rik og mektig familie, i noe som kan kalles et arrangert ekteskap. 

Ektemannens bryllupsgave er et enormt dukkehus, en nøyaktig kopi av huset hun nå flytter inn i. 
Hun bestiller små deler til huset fra en såkalt miniatyrmaker. 
Spenningen drar seg til når hun får mer enn hun bestiller — mystiske små gjenstander blir levert på døra og det later til at miniatyrmakeren vet alt om livet hennes. 
Dukkehuset begynner å speile 
Nellas liv og alle hemmelighetene som omgir henne. 

Burtons debutbok har solgt vanvittig mange eksemplarer og til 32 land, og nå skal den bli film. 
Men det er ikke lett å forstå hvorfor. 
Boka er ikke veldig realistisk. 
Flere ganger tar man seg selv i å tenke: 
«Dette ville aldri ha skjedd». 
Språket er fylt med klisjeer, handlingen har logiske brister og beskrivelsene av karakterene er overfladiske. 
Vi blir aldri virkelig kjent med dem. 

Det positive er at teksten tar overraskende vendinger. 
Det er også fint at boka gir innblikk i handelsvirksomheten i Nederland på denne tiden, og et bilde av tradisjonelle kjønnsroller og kampen om å få bestemme over eget liv. 

Likevel - det blir rett og slett for kjedelig, og det er ikke mye originalitet å spore her. 
