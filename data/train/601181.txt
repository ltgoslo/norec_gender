Rushdie imponerer ikke
Ikke så veldig morsom eventyrmiks. 

Forfatter: 
Salman Rushdie 

Oversetter: 
Kari Risviik 

En mann har to sønner. 
Og siden denne mannen er forfatter, gir han sønnene som gave til 12-årsdagene deres et nyskrevet eventyr. 
Og siden denne mannen er den verdenskjente forfatteren Salman Rushdie, blir dette selvfølgelig bøker som blir spredd over hele verden. 

Storebror Zafar fikk sin bok i 1990. 
Nå er det lillebror Milan som fyller tolv år og skal ha sin bok. 
I boka kalles han Luka og er sønn til historiefortelleren Rashid Khalifa. 
Et sirkus kommer til byen der de bor og Luka slynger en forbannelse over sirkusdirektøren fordi han mishandler dyrene sine. 
Men forbannelsen slår tilbake. 
Lukas far blir liggende paralysert uten evne til å kommunisere. 
Et mareritt for en historieforteller. 
Luka, som vil redde sin far, begir seg ut på en lang reise. 
Sammen med vennene sine, hunden Bjørn og bjørnen Hund, havner han i en parallell verden innrettet som et dataspill. 
Der må han gjennom de utroligste hindringer helt til han endelig når fram til Livets Flamme og faren blir løst fra forbannelsen. 

Boka skal være beregnet på 12-åringer. 
Men det må være ganske så avanserte 12-åringer proppfull som boka er av mytologi, ordspill og mye annet merkverdig som spenner fra Rabelais til Asterix, fra Alice i Eventyrland til Terminator. 
Rushdie stjeler villig vekk fra verdens skattkiste av fortellinger både av klassikere og av populærkulturen. 
Og blander sammen en miks som ikke blir så veldig bra. 
Når samtidig den norske oversettelsen langt fra er på høyden, blir dette ei bok man gjerne kan styre utenom. 
