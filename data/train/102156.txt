Bokanmeldelse:Ingrid Wreden Kåss: 
«Alva og ormekongen» 

En helt vanlig jente må redde en verden hvor alle barn er tatt til fange. 

Fantasy, ungdom 456 s. Kr. 299,- Gyldendal 

Debutant Ingrid Wreden Kåss (f.1974) har skrevet en innholdsrik fortelling med en modig jente i hovedrollen. 

Alva er 12 år og bor hos to fosterforeldre som egentlig håper på å bli kvitt henne. 
En dag tvinges Alva utenfor et stup og havner i det fantastiske Sagalia, på ryggen til panteren Skygge. 
Landet er fylt av vakre steder og spennende vesener, men også av sorg og uro. 
Den onde Ormekongen har tatt alle landets barn til fange. 
Vår heltinne - det eneste barnet i frihet - settes på saken og legger ut på en farefull ferd for å redde barna, verden og seg selv. 

Utgangspunktet har vi sett mange ganger før: 
Et ensomt barn, bosatt hos onde fosterforeldre, jakter på sine egentlige foreldre, sammen med magi og mystikk. 
Men Kåss gjør det både spennende og nært, fordi hun ikke er redd for å gi historien tid og lengde. 

Jeg er mest fascinert av det fine detaljnivået og sanseligheten i fortellingen, det skaper mange dimensjoner og gjør hendelsene interessante og tydelige. 
Fortellingen raser ikke gjennom, men tar seg tid til å farge omgivelsene sine skikkelig, vi blir godt kjent med både skapninger og steder. 

Alva ofrer alt og er en god blanding av en helt vanlig jente og en modig heltinne med mange dimensjoner, og reisen hennes har et høyt spenningsnivå. 
