Ikke så veldig funky
Det er mange grunner til å spise mer vegetarmat. 
Denne boka bidrar dessverre ikke spesielt mye til å gjøre denne kosten mer fristende. 

Denne boka er skrevet av kvinnene bak firmaet Funky Fresh Foods, som i dag driver to veganske restauranter og et cateringtilbud. 
Oppskriftene er veganske, det vil si uten noen form for animalske ingredienser, og i tillegg glutenfrie. 

På den positive siden kan det nevnes at de har med en god sesongguide for ulike vekster, og at det er mye som frister i avdelingene for smoothier og pålegg. 
Akkurat dette med å finne egnet pålegg kan være blant de største omleggingene for en som har bestemt seg for å kutte ut alle animalske produkter fra dietten. 

Det er imidlertid mye ved denne boka som gjør den mindre interessant enn den ideelt sett kunne vært. 
Først skal vi igjennom en altfor lang, uinteressant innledning om forfatternes business-historie. 
Dette er bare for de virkelig spesielt interesserte og knapt nok det. 
Deretter følger noen sider om hvorfor vegansk og økologisk mat er sunnere og mer bærekraftig, uten at dette er spesielt overbevisende dokumentert. 

De fleste av oss kjøper imidlertid kokebøker på grunn av oppskriftene. 
Men heller ikke her er det mye som overbeviser. 
Vi prøvde blant annet moussaka med cashewnøttkrem. 
Det så håpløst ut og smakte fint lite. 
Daddelkulene til dessert var helt ok, men ikke noe som fristet til gjentakelse. 
En del av bildene ser også direkte ulekre ut, for eksempel noen av suppene, som minner mest om de kjipe glassene med babymat. 

Konklusjonen er at dette er en oppskriftsamling som nok er mer egnet for menigheten enn for omvendelse av oss utenforstående. 
