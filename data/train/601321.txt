Alt er ikke slik som du tror
«Min søsters grav» handler om politietterforskeren Tracy Crosswhite som i 20 år har stilt spørsmål ved søsteren Sarahs forsvinning. 
Når liket endelig blir funnet, begynner ballen å rulle, og Tracy begynner å nøste opp trådene. 
Handlingen er satt til et lite samfunn i delstaten Washington i USA, der begge søstrene blir oppdratt til å dra på skytestevner. 
En krim i en moderne cowboy-setting er uvanlig, spesielt med tanke på den nordiske krimbølgen. 
Likevel kan det følge et fast, gammeldags krimmønster. 
Det lokale politiet fremstår som udugelige, mens bokas hovedperson er mye smartere og ser sammenhenger ingen andre ser. 
Det hele virker i begynnelsen som en klassisk politiroman, men bare vent. 
Slik er det ikke. 
Her er det flere thrillerelementer som krydrer historien. 

Robert Dugoni har tidligere gitt ut flere bestselgere. 
Det er ingen grunn til at ikke denne også skal kunne treffe publikum. 
Dugoni drar med seg leseren fra side til side mens han veksler mellom å beskrive Tracys barndomsminner og hvordan dagens etterforskning utvikler seg. 
Dette er ikke noen revolusjonerende fortellerstil, men det fungerer. 
Ikke minst fordi barndomsminnene bidrar til å etablere den nære relasjonen mellom Tracy og Sarah, et bånd som bare søstre kan ha. 
Det gir også Tracys antagelser om at noe ikke stemmer legitimitet. 

Selv om dette først og fremst er en spenningsbok, er dette også en bok om å komme hjem. 
For etter Sarahs forsvinning gikk Tracy fra å være lærer til å utdanne seg som politietterforsker i New Jersey. 
Møtene med gamle venner og bekjente når hun vender hjem igjen blir både såre og vonde, og gode og ømme. 
Det tilfører karakterene dybde. 
Og utover i fortellingen responderer på hendelsene og utvikler seg. 

Dette er med andre ord en spennende krim som er verdt å lese. 
Spesielt dersom du hungrer etter noe annet enn den nordiske settingen. 
