Visste du at Mata Hari tilhørte en minoritet?Og Andy Warhol? 

Ingmar Karlsson tar oss med til Europas mindre kjente minoritetsfolk. 

Visste du at sorberne i den tyske delstaten Sachsen blant annet kalles Sentraleuropas indianere? 
Visste du at det finns et folk i Litauen som heter karaimere og som har en tro som er en del av jødedommen? 
Visste du at huzulene i Karpaterfjellene var beryktet for sin seksuelle løssluppenhet og at det herjet en syfilis-epidemi blant dem på begynnelsen av 1900-talllet? 
Visste du at fjellfolket goranerne i det sørvestre Kosovo fremdeles mangler telefonforbindelse med omverdenen? 

Alt dette og mere til kan du lese i den svenske forfatteren og eksdiplomaten Ingmar Karlssons siste bok, «De små folkens historia». 
Med unntak av kjente folkegrupper som skotter, katalanere og baskere har Karlsson tatt for seg 22 minoriteter, spredt over hele Europa. 
Noen av disse folkeslagene er så små at det bare dreier seg om noen tusener, i andre tilfeller snakker man om hundretusener. 

Stort sett er dette etniske minoriteter som i hundrevis av år er blitt undertrykte, sjøl om noen av dem i kortere perioder har hatt sine egne stater og fyrstedømmer. 
På mange måter er disse folkegruppene Europas stebarn. 
Deres kjerneområder har stort sett vært fattige og underutviklede, mange svært isolerte. 
De er blitt utsatt for etnisk rensing, tvangsassimilering og politisk press. 
Deres største problem er ifølge forfatteren at de mangler en betydningsfull «modernasjon» som kan støtte dem. 

Men fellestrekkene er også mange. 
De fleste minoritetene har egne flagg og eget språk, sjøl om bruken av disse språkene i dag er så ymse. 
Men mange utgir egne bøker og tidsskrifter, og ikke minst har de egne nettsider som hjelper til å holde kulturen i hevd. 
Og flere av folkegruppene har kjentfolk i sin midte. 

Mata Hari og Andy Warhol 

EUs president Donald Tusk er kasjuber, et folkeslag som lever nordvest i Polen. 
Andy Warhol var rutener med familiebakgrunn fra våre dagers Øst-Slovakia. 
Den sagnomsuste spionen og danseren Mata Hari var friser fra byen Leeuwarden i Nederland. 
Det frisiske området der har også fostret svært mange gode skøyteløpere. 
Jeg skulle gjerne visst hvem disse var, men forfatteren er svensk, og dermed er vel akkurat det litt mindre interessant fra hans synspunkt. 
Det er også noen svenske referanser i boka som ikke er så spennende for oss nordmenn, men det tror jeg en norsk leser kan leve med. 

Forfatteren gir oss et godt innblikk i de 22 folkegruppenes historie og deres kultur, innbefattet dagligliv, klesdrakt og matvaner. 
Boka er veldig detaljert, og det er mye å forholde seg til. 
Den bør derfor ikke leses i løpet av et par kvelder. 

Men neste gang en norsk alpinist raser nedover utforløypa i Val Gardena i Nord-Italia er det greit å vite at han eller hun befinner seg i ladinernes kjerneområde, et folkeslag med eget språk og eget flagg. 
