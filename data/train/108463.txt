Tidenes ABC
66 sider. 
Kr. 199,-. 
Cappelen 

Kristin Roskifte kom i fjor med «Alt vi ikke vet», som er en svært fiks barnebok hvor illustrasjonene for hver side zoomer seg ut og blir til noe annet. 
Med «28 rom og kjøkken - historien om Alf og Beate» presenterer hun den snedigste ABC'en noensinne. 

Her får vi en rundtur i Alf og Beates hus, fra «altan» til «åsted», hvert av rommene er formet som en bokstav og full av små detaljer. 
Det som er helt vidunderlig med denne boken, er hvordan alt fremstår som så gjennomtenkt. 

Fra det som sies mellom Alf og Beate til registeret bak i boken. 
Den fungerer fra ungene er langt unna å beherske alfabetet med sine rom fulle av spennende småting, og når de begynner å få dreisen på det, så byr boken og på en rekke ord som de kan bryne seg på. 

Det er utfordringer på mange plan, og man kan bla seg gjennom boken gang på gang og finne nye ting. 

Det blir ikke morsommere og lettere å lære bokstaver enn dette. 
Roskifte har med sine to bøker virkelig skapt noe helt spesielt, sjelden har illustrasjoner i barnebøker vært brukt på en måte som er så velfundert og utfordrende, samtidig som de er lærerike og artige for både store og små. 
