Bokanmeldelse:Parinoush Sainee: 
«Den stumme gutten» 

Iransk bestselger tilbake med fortelling om taushet, men her er en sterk historie svakt fortalt. 

Roman 282 sider 359 kr. 
Font forlag 

Saniee er utdannet psykolog og debuterte med romanen «Det som ventet meg» i 2004. 
På tross av forbudet ble den Irans mest solgte roman. 

Denne gangen møter vi den vesle gutten Shahab som ikke vil snakke. 
Han blir fortalt at han er dum og tror det selv. 

Faren skjemmes over ham, moren gjør alt hun kan for å holde familien samlet. 
En ydmykende og trist oppvekst i et land hvor æreskodeks og kvinneundertrykkelse går hånd i hånd. 

Derfor er selvfølgelig Shahab et produkt av sin mor, siden han er et «slemt» barn. 
Blikket og forståelsen fra mormor blir guttens redning. 

Det er en svært sterk historie Saniee høster av. 
Likevel er det som om språket ikke tar opp i seg hendelsene, fortellingen blir for flat og distansert. 

Menneskene fremstår for meg som for unyanserte. 
Det er også en hang til melodramatiske plotlinjer som kan være ganske forutsigbare, og setningene drukner litt i sin egen varme, av typen: 
«Luften oste av kjærlighet». 
Det er ikke oversetter Nina Zandjanis skyld. 

Jeg tror likevel Saniee kommer til å nå mange lesere også med denne boken. 
Hun skriver om helt avgjørende spørsmål fra hjemlandet sitt og er en modig og intelligent forfatter. 

Jeg håper at hun neste gang nærmer seg stoffet med større tillit til leseren. 
