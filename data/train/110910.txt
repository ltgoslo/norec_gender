Aktuell
Kaaberbøl & Friis: 
«ET STILLE, UMERKELIG DRAP» 
Gyldendal Oversatt av Elisabeth Bjørnson 392 s., kr. 379,- Andreboken om Nina Borg blekner litt i skyggen av suksessdebuten «Gutten i kofferten», fordi både handling, dramaturgi og miljø ligner. 

Likevel er dette en høyst aktuell fortelling som skildrer hvordan stråleskader kan bli terrorvåpen - helt uten bomber. 
Rom-folkets uutholdelige levekår både i Øst-Europa og som «forbryterturister" til Skandinavia danner utgangspunktet også denne gang. 
Vår heltinne Nina fortsetter sitt skjulte arbeid for å hjelpe de papirløse i sykdom og nød, selv om det går ut over familielivet. 
Dermed blir romanen en nedtur hvis man har lest den første. 

Men dette er likevel ingen dårlig krimfortelling, spekket som den er med aktuelle problemstillinger, hjerteskjærende skjebner og toppet med et spennende gisseldrama. 
Tempoet er høyt, scenarioene skummelt troverdige. 
Språket er strømlinjeformet, aktivt og derfor meget sjanger-effektivt. 
Personskildringene er også gode, så gode at man blir irritert når bipersoner forsvinner ut av fortellingen før det hele er over. 

Men hovedpersonen Nina trenger en real personlighetsinnsprøytning hvis hun skal bære denne serien videre. 

MAY GRETHE LERUM 
