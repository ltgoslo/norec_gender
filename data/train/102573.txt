Bokanmeldelse:Richard Ford: 
«Canada» 

Kan et skjønnlitterært verk kokes sammen slik at resultatet er både kjølig disseksjon og brennende fiksjon? 

Roman Oversatt av Christian Rugstad 404 sider Kr. 399,- Oktober 

Ford serverer en slik fortelling, der personlige tragedier og biter av amerikansk/kanadisk moderne historie smelter sammen. 

Fortelleren Dell, en eldre engelsklærer, har opplevd mye vold og tap. 
Foreldrene hans begikk et bankran, og han ble tvunget på flukt fra barnevernet. 

Men han takler savnet og forvirringen ved å fortsette livet som observatør, vitne og tilskuer - også til mord. 
Målet er å forstå og akseptere det meste i livet, han dveler stadig ved hva som må komme først. 

Med en følelsesmessig nøysomhet som grenser mot sultedøden pirker Dell i seg de smuler han kan få av både tilhørighet, drømmer og velvilje. 

I den første delen minnes han barndommens rike, hvordan foreldrene i en fiendtlig liten møkkaby ble så desperate at de ranet en bank. 

Her finnes også en intrikat vev av sted/tidsskildringer, der både populærkultur og den kalde krigens mentalitet får farge og smak. 
I andre del skildres guttens nye liv når han gjemmes for barnevernet hos en skremmende hotell-eier i Canada. 

Til sist samles trådene, i en vemodig og vakker finale der Dell møter tvillingsøsteren igjen og endelig kan hvile i den vissheten han alltid trodde på: 
Man kan være fornøyd med livet, bare man vet at man virkelig har prøvd å leve det så godt man kan. 

Om andre kan man ikke vite så mye, Dell hviler i at han aldri kan forstå eller leve seg inn i hva foreldrene tenkte natten før de satte hele familien på spill og tapte. 
«For en slik natt finnes det ingen lest.» 

Etter å ha lest deler av den originale teksten ser man at oversetteren fortjener ros for å ha fullført en nesten umulig jobb: 
Ford skriver nyansert og poetisk, hviskende nært og distansert vakkert, som en stjernehimmel. 
På norsk synes ofte balansegangen mot klisjégrøfta mye vanskeligere. 

VISSTE DU AT... 

Ford ble født i Jackson, Mississippi i USA i 1944. 
Han bor nå i Maine og arbeider som professor ved Columbia University School of the Arts. 

Han har mottatt mange priser, blant annet en Pulitzer for skjønnlitteratur. 

Tross mild dysleksi romandebuterte han i 1976 og har skrevet flere bøker, noveller og andre verk. 
