Bokanmeldelse:«Dan Hammer: 
Ståle Solbakken» 

Velvillig, men ikke ukritisk biografi om fotballguruen Ståle Solbakken. 

Oversatt av Jan Holm Biografi 445 sider 349 kr. Schibsted forlag 

Med tanke på Solbakkens suksess i Kongens by er det er ikke rart det måtte en danske til for å gi ham en skikkelig biografi. 

Dan Hammer kan riktignok neppe kalles en nøytral observatør. 
Som forhenværende administrerende direktør i selskapet som eier Solbakkens tidligere klubb FC København, er det nok først og fremst beundringen for den norske fotballpersonligheten som har drevet ham til å bli forfatter. 
Hammer innrømmer også å ha fått et godkjennende nikk fra Solbakken, i konkurranse med flere andre potensielle biografer. 

Nærheten til, og sympatien med, den portretterte skinner igjennom i fremstillingen. 
Noen ganger tar han parti for Solbakken uten å drøfte kritiske motforestillinger særlig inngående. 
Men som oftest bestreber Hammer seg på å klarlegge saksforhold med en viss distanse, og han lykkes ganske godt med det. 

Portrettet av Solbakkens personlighet er preget av en idé om at han best kan forstås i et paradoksalt spenn mellom å være «egoist og sosialdemokrat». 

Det må sies at leseren presenteres for mye mer som underbygger det første, enn det siste. 
Men Hammer skal ha ros for å fortelle åpent om mange kontroverser knyttet til Solbakkens ego, hvor han ikke alltid kommer særlig flatterende fra det, hverken som spiller eller trener. 

Bokens virkelige styrke er den flotte historiske gjennomgangen av Solbakkens karriere. 
Vi følger hovedpersonen som fotballspiller fra guttedagene i Grue til suksessen i København, og som trener fra debuten i Hamarkameratene frem til fadesen i Köln. 

Det hele er svært godt fortalt, og etterlater ingen tvil om Solbakkens storhet. 
Hammer gir et medrivende inntrykk av hvor mye som - bokstavelig talt - har stått på spill for stortalentet fra Kirkenær gjennom årenes løp. 

VISSTE DU AT... 

Unggutten Ståle Solbakken var storfan av Liverpool. 
En 1. april lurte foreldrene ham til å tro at den britiske klubben hadde så dårlig råd at de måtte selge keeper Ray Clemence. 
Ståle forsvant på rommet sitt og kom tilbake med sparegrisen. 
