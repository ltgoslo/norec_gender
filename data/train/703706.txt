Lettvint og sunn mat for uerfarne kokker
I denne boken viser unge forballspillere hvordan de finner snarveier til sunn mat. 

Først av alt: 
Hvis du allerede har litt erfaring ved komfyren, er ikke dette boken for deg. 
Om du derimot nettopp har flyttet for deg selv og primært behersker grandiosasteking og nudelkoking, er dette en lettfattelig og grei innføring i hvordan du kan spise både bedre og sunnere. 

Undertittelen på boka er "sunt og godt for alle som trener", men det er nok først og fremst enn gimmick som viser hvem bidragsyterne er. 
Man kunne fint fjernet de to siste ordene. 
Fotballmamma Mette Møller viser nemlig med enkle grep hvordan du kan gjøre hverdagsmaten sunnere, lure inn mer frukt og grønt, samt å kutte ned på sukker og tilsetningsstoffer ved å lage maten fra bunnen av. 
Hun er imidlertid ikke redd for å ty til snarveier, noe som kan være både bra og dårlig, avhengig av ditt utgangspunkt. 
En ivrig hobbykokk kan fort la seg irritere av risottooppskrifter som ber oss om å tilberede poseversjoner etter anvisning på pakken, i stedet for å lære oss å lage skikkelig risotto. 
Men som sagt, hvis man legger inn et premiss om at målgruppen er unge, uerfarne folk uten spesielt høy kjøkkenkompetanse, er kanskje oppskrifter som dette det som skal til for at interessen for matlaging skal begynne å spire. 

Vi testet Caroline Graham Hansens kyllingfajitas og Ørjan Håskjold Nylands kyllingspyd med peanøttsaus. 
Resultatene ble bra begge ganger, god smak, enkelt å tilberede og ikke minst veldig godt forklart. 
Oppskriftene er lette å følge og godt gjennomarbeidet. 
