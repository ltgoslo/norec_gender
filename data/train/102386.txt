Bokanmeldelse:Roar Sørensen: 
«Smertens aveny» 

Sjokkerende vondt om kriminalitet og korrupsjon på Filippinene. 

Spenningsroman 313 sider Kr. 349,- Commentum 

Roar Sørensen fortjener mange flere lesere enn han har, for hans to første bøker er seriøse underholdingsperler. 

Forfatterens univers er strandede nordmenn bosatt på Filippinene og deres omgivelser, et hav av kriminalitet, korrupsjon, fattigdom og den verste fornedring. 

Sørensen skriver slik at stanken av råtnende søppelberg river i nesen. 
Språket er rikt og stofflig med underdrivelser, ironi og fortvilelse. 
Karakterene er komplekse og sammensatte. 
Typene er de som står for ondskapen. 
Noen av skurkene er både offer og overgriper. 
De er ikke tvers gjennom onde, selv om handlingene deres er det. 

Helten er norske Stingo, ekspolitimann, sorg- og økonomiflyktning i Angeles City, alkoholisert og hjertesyk. 
Men han har ikke glemt gamle politikunster. 

Den norske nattklubbeieren Martin i Angeles City myrdes brutalt. 
Englebyen er en moderne utgave av Sodoma og Gomorra. 

Politiet er uinteressert i saken. 
Martins ekskone i Norge tilbyr ham penger for å finne ut av mordet, og han slår til. 
Han må ha penger til en hjerteoperasjon og står i takknemlighetsgjeld til Martin. 

Gravearbeidet er uhyggelig vondt og hjerteproblemene lette å forstå på alle vis. 
Politiet er motpart og jobber fulltid med å dekke egne skitne spor. 
Barna, traffickingofrene, er enten voldtatte familierømlinger eller solgt av familien sin. 

Vi tror på Stingos og barnas lidelser og vi tror på hans hjerte for dem. 
Han finner ut at Martin har reddet mange gatebarn. 
Stingo og Martin er begge personer som bryr seg og bryr seg om, men mange barn er hinsides redning. 
En underholdende og dypt alvorlig spenningsroman. 
