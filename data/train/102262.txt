Bokanmeldelse:Lee Child: 
«Uten svik» 

Lee Child er tilbake med en urgammel kjenning, slektning av Don Quijote, Robin Hood og den ensomme rytter, Jack Reacher, eks militærpoliti og omreisende ordensmann i USA. 

Spenningsroman 447 s. Kr. 369,- Cappelen Damm 

En smule oversikt og rettferdighet skader ikke i en kaotisk verden. 

Reacher oppsøkes av M E Froelich, avdøde broder Joes ekskjæreste. 
Hun leder Secret Service, som har sikkerhetsansvaret for den nyvalgte visepresidenten og ber ham om å drepe ham. 
Bare slik kan de finne ut hvor vanntett sikkerhetstiltakene er. 

Men visepresidenten er allerede truet på livet, noe Reacher raskt innser. 

Ridder Reacher er svak for damer som ber vakkert om hjelp. 
Denne damen er praktisk talt familie og har tatt vare på Joes klær. 
Froelich foreslår i tillegg at Jack skal bruke sin spesialitet, deduksjon, empati og propre never og våpen. 

Ikke uventet varmer Froelich opp den søte musikken. 
Jack har fått på seg Joes klær, og har man sagt A, får man si B. 
De havner mellom laknene, men de tar ikke fyr. 

Tenk Roy Rogers og Nancy Drew. 
Sengetøyet hadde nok blitt varmere med Frances Neagley, Jacks ekskollega fra militærpolitiet. 

Sikkerhetsjobben er nesten umulig, for visepresidenten vil ut i offentligheten for å takke for valget. 
Katastrofen skjer da han deltar på en takksigelsesfest for hjemløse. 

Store deler av boken foregår på møter og i bil, men Child klarer likevel å holde nerve og temperatur. 

Bokens OK Corral skjer på et gudsforlatt sted i Wyoming, og finalen er forrykende. 
To terrenggående firehjulstrekkere i ødemarka midt i en snøstorm, rødt på hvitt, TV-proffen Child fornekter seg ikke. 
Rød snø, som det heter på norsk. 

Nok en Reacher-bok som vil bli lest i filler. 
Oversatt av Kurt Hanssen. 
