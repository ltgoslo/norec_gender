Bokanmeldelse:Charlotte Rogan: 
«Livbåten» 

Titanic-aktig skildring av kampen for tilværelsen etter et forlis. 

Roman 255 sider 349 kr. Schibsted forlag 

Charlotte Rogan har drevet grundig research av livbåter og meteorologi i sin debutroman. 
Familiens sjøfartshistorie har nok pirret nysgjerrigheten hennes. 

Romanen handler om 39 mennesker som reddes om bord i en livbåt etter at passasjerskipet de reiser med, eksploderer og synker. 
Stedet er Atlanterhavet. 
Året er 1914, og vi får historien gjennom Grace, 22 år og nygift. 
Gjennom en handlekraftig ektemann blir hun løftet om bord i livbåten. 
Båten er overlesset, og ikke alle kan bli om bord. 

Men hvordan skal man vurdere hvem som skal kastes ut i det iskalde havet? 
Hva skjer mellom disse menneskene som sitter tett ved siden av hverandre i tre uker - uten å ane om de vil overleve? 

Vi møter et klaustrofobisk mikrokosmos som utfordrer tanker om medmenneskelighet og moral. 
Grace er et interessant kvinneportrett, og Rogan skriver veldig presist, noen ganger litt for flinkt og tekkelig. 
Som i de mest brutale øyeblikkene, hvor havet nesten sluker dem alle sammen: 
«Det var fryktelig skremmende». 
Jeg savner å komme litt tettere innpå disse situasjonene. 

Romanen stiller spørsmål ved hvem vi er når vi er presset på det aller, aller ytterste. 
«Gud hjelper den som hjelper seg selv», sier Grace igjen og igjen til seg selv. 
At romanen rammes inn av en rettssak mot Grace, røper at hennes handlinger om bord har møtt verden på land, og fortellingen får dermed et interessant perspektiv. 

Oversatt av Mari Johanne Müller. 
