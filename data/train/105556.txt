Bokanmeldelse:Jan Ove Ekeberg: 
«Den barmhjertige terroristen» 

Politisk thriller om fedrenes synder, storpolitikk og Afghanistan-konflikten. 

Roman 375 sider Kr. 379,- Gyldendal 

Kronglete historie, kul helt. 
Det er trist at denne boken ikke er mer strukturert og sparsomt kokt sammen. 

For her finnes anslag til spennende persontegninger, et lettlest og ujålete språk og en drøss kreative ideer - mange nok til flere bøker. 

Krigshelten Asbjørn Krag er både oberst, rullestolbruker, kjøkkensjarmør, PST-ansatt - og synsk(!). 

Hans eks-militære verden fylles av suspekte politikere, internasjonal terrorisme og en hemmelighetsfull gammel far som også har vært i Afghanistan. 

Selvsagt dukker en mektig, sexy og passe forpint skjønnhet opp tidlig i romanen - og så dynges det på med alle kjente spenningseffekter og dramatiske elementer helt til fortellingen vakler som et overpyntet juletre. 

Forfatteren legger først opp en nøktern, nærmest journalistisk refererende stil. 
Leseren blir fôret med omstendelige fakta og detaljer fra maktens korridorer og samfunnets formelle styringsstrukturer, mens parallellhistorien skildrer en gruppe norske spesialsoldaters helvete i Afghanistan. 

Så økes fargestyrke og tempo når vi kryper inn i hodene på både blivende selvmordsbombere og dumme norske politikere. 

For mange logiske brudd, irrasjonelle valg og lettvinte tilfeldigheter irriterer denne leseren. 
Noen av dialogene er ganske «B-filmatiske» og lite troverdige. 

Men virkelig hoderystende ille blir det ikke før Ekeberg lar Kronprinsen flire og Kongen rakke ned på tidligere statsråder - i et statsråd der nyutnevnelser skjer etter drap. 
