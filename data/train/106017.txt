Nedtur til barndommen
423 sider, 299. 
- Oktober 

I del tre av «Min kamp» tar Karl Ove Knausgård leseren med til hans barndom. 
Dog ikke hele veien, for han er som oss andre her, og husker lite av hva som skjedde før han begynner på skolen. 
Familien flytter til Tromøya og de og boken holder seg der til ungdomsskolen begynner for Karl Ove. 

Der de to første bøkene føles ubehagelige, med en mørk skygge over sidene og en voldsom selvutlevering, er denne mer konvensjonell. 
Riktignok brettes faren ut som noe i nærheten av en psykopat, men med bok én i tankene er dette gammelt nytt. 
Dermed blir lesningen en nedtur. 
De lange, detaljerte beskrivelsene fremstår ikke som litterære gullkorn, mer langdryge rekker av ord. 
Innimellom kommer det fantastiske stemningsøyeblikk, men boken er ikke på det nivået prosjektet har hatt så langt. 

Den fyller ut historien om Karl Ove, rent biografisk, men har ikke den nerven, den helt spesielle opplevelsen av å lese noe som er unikt som de to første var begavet med. 
Bok nummer tre er forhåpentligvis mer som fyllstoff å betrakte, noe som måtte med, når hele denne doble trilogien oppsummeres. 
MORTEN ABRAHAMSEN 
