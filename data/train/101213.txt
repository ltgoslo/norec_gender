Bokanmeldelse:Jan-Erik Fjell: 
«Rovdyret» 

Det er først og fremst Jan-Erik Fjells sjarm og humor som redder fireren denne gangen. 

Oscar Fiva er en av kokainkongene i Oslos underverden. 
Han sitter fengslet på åttende året for drapet på sin venn og makker Henrik Zahl. 
Liket har man imidlertid aldri funnet, og Fiva har hele tiden bedyret sin uskyld. 

Så en dag dukker Zahls etterlevninger opp på en strand i Danmark, og det er helt klart at han ikke har vært død lenge. 
Skandalen er et faktum, fengselsportene åpner seg for Fiva, som sammen med sin forsvarer kan begynne å forberede århundrets erstatningssak. 

Men hva var det egentlig som skjedde den gang for åtte år siden? 

Det skal det bli flere som forsøker å finne ut av. 
En av dem er politimannen Anton Brekke, som Fjell har skrevet tre bøker om tidligere. 
Med litt vekslende hell. 

Også denne gangen er Jan Erik Fjell best på å håndtere selve spenningslinjen. 
I korte kapitler klipper han mellom ulike tidsplan. 
Kjapt og effektivt. 
Det blir aldri kjedelig. 
Men når det gjelder selve plottet, er forfatteren denne gangen avhengig av et svært velvillig publikum. 
(Og det har han nok.) 

La gå. 
Folk har blitt tiltalt og dømt for drap uten at liket er blitt funnet før her i landet. 
Men i dette tilfellet er det en ung mann som blir borte, og som tilhører et ytterst bevegelig kriminelt miljø. 
At noen så kjapt blir tiltalt og dømt til femten års fengsel på grunn av noen blodflekker på en t-skjorte er ikke troverdig. 

Jo da. 
Det finnes et kronvitne. 
Som ikke har sett noe annet enn at Fiva begir seg inn i en leilighet der Zahl befinner seg. 
Det samme vitnet, en politimann, innrømmer dessuten at han har løyet i retten med det samme saken tas opp igjen. 
Helt uten motstand. 

Ånei, det tror jeg nok heller ikke så mye på. 
Og slik kunne jeg ha fortsatt, for listen over lettvintheter og lite troverdige trekk er lang. 
Så lang at det denne gangen først og fremst er Fjells sjarm og humor som redder ham fra terningkast tre. 
