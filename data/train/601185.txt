Eventyrlig kjedelig om Oprah Winfrey
Det usminkede portrettet av Oprah Winfrey blir et slags google-søk satt i system, noe jeg vil mene de aller fleste potensielt interesserte vil klare fint på egen hånd. 

Den amerikanske forfatteren Kitty Kelley har utgitt Oprah Winfreys uautoriserte biografi og skal etter sigende gi oss den «den usminkede historien» om «eventyret Oprah», den fattige jenta som i dag fremstår som et ikon som har realisert den amerikanske drømmen. 

Resultatet er langt fra eventyrlig. 
Kelley har for det første ikke gjort et eneste personlig intervju med hovedpersonen. 
Boka bygger på diverse intervjuer med familiemedlemmer og venner, men i hovedsak utdrag fra trykte intervjuer, reportasjer og tv-programmer som omhandler Oprah. 
Hele boka bærer preg av å være forkortede intervjuer satt i system. 
Forfatteren kommer av og til inn med sine vurderende kommentarer, der hun tydeligvis mener at leseren må ha hjelp til å velge side. 
Det kan handle om hvor mye Oprah faktisk spiser, om hun egentlig ble seksuelt misbrukt, eller om hun vant en missekonkurranse det visstnok skal ha vært mye spekulasjoner rundt. 

Tanken bak denne boken er selvsagt å «grafse». 
Kelley vil finne ting som gjør at ikonet slår sprekker og slik selge bøker nok til selv å realisere sin amerikanske drøm. 
For dem som venter «juicy stuff» er boka full av det. 
Sex selger, og sex er det nok av. 
Likevel blir det ofte slik at den ene kilden slår den andre i hjel, men da trår selvsagt forfatterstemmen til og vurderer hva man faktisk skal tro på. 
Er det søsteren med narkotikaproblemer, eller Oprah selv? 
Selvsagt er det søsteren! 
Det utvises liten eller ingen kildekritikk, og det ser heller ikke ut til å ha vært noen eksterne konsulenter til stede for å lese gjennom og be forfatteren kutte uvesentligheter. 
For uvesentlighetene drukner de få interessante historiene som måtte finnes. 
Enkelte kapitler består bare av slike uvesentligheter, som for eksempel denne missekonkurransen Oprah vant, som hun etter at hun ble berømt angivelig ikke vant. 
Visste hun om at hun ikke vant? 
Hvilken plass kom hun egentlig på? 
Og hva slags sjokoladekake spiste hun som 19 åring? 
Hvor handlet hun den? 
Det eneste som er unnlatt når det gjelder kaken er kaloriindeksen, men den fantes kanskje ikke på den tiden. 

Dette er mildt sagt hjelpeløst både språklig og innholdsmessig. 
Man lister opp flere hundre personer og steder i løpet av boka som man aldri blir ordentlig introdusert for. 
Noen rød tråd finnes ikke, annet enn et forsøk på å lage skandaler ut av hver minste ting. 
Det usminkede portrettet av Oprah Winfrey blir et slags google-søk satt i system, noe jeg vil mene de aller fleste potensielt interesserte vil klare fint på egen hånd, og da slipper de i tillegg å lese fordummende vurderinger fra forfatteren. 
