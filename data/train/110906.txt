Grøssende godt
Camilla Grebe & Åsa Träff: 
«BITRERE ENN DØDEN» 
Oversatt av Øyvind Reisegg Gyldendal 376 s., kr. 379, 
- En glimrende bok av de svenske søstrene Camilla Grebe og Åsa Träff. 

De er henholdsvis siviløkonom og psykolog, og også i sin andre bok har de skapt et meget gjennomarbeidet persongalleri, med røft innhold og raffinert plot, meget velskrevet. 
En kvinne sparkes i hjel på det mest brutale både på sitt eget kjøkkengulv, med en liten datter sittende under bordet - som hører krangel og ser beina på morderen. 
Men ingen vet hvor mye 5-åringen har sett og oppfattet, hun er et potensielt vitne for morderen. 

Leseren trekkes raskt inn i et nettverk av menneskeskjebner. 
Fortellerstemmen og terapeuten Siri Bergmann og hennes kollega Aina setter i gang en selvhjelpsgruppe for fem kvinner som på meget ulike måter har vært utsatt for vold. 
Selvhjelpsgruppen er full av hemmeligheter, og det er flere tråder mellom dem. 

Her er gode portretter av både det private og profesjonelle livet til Siri, Aina og kollegaen Sven og av kvinnene i selvhjelpsgruppen. 
Skjebnene virvles troverdig opp, livet med vold, kjærester som kommer og går, alkohol, trang økonomi. 

«Bitrere enn døden» er i partier så spennende at det løp et gufs nedover ryggen på denne anmelder. 
Grebe og Träff har skrevet en bok med driv og nerve, der lag på lag fjernes, helt til siste side. 
Ikke les bakfra! 

GURI HJELTNES 
