Bokanmeldelse:Jung Chang: 
«Enkekeiserinnen» 

Enkekeiserinne Cixi var en sentral kraft i moderniseringen av Kina, ifølge ny biografi som rehabiliterer hennes navn. 

Den kinesiske forfatteren Jung Chang, kjent for sin nådeløse Mao-biografi og bestselgeren Ville svaner, har nå fordypet seg i enkekeiserinne Cixis liv og virke. 
Den forhenværende konkubinen, som kom til makten fordi hun hadde født den avdøde keiseren en sønn, regjerte store deler av perioden mellom 1861 og 1908. 

Helt frem til 1980-tallet var Cixis ettermæle preget av at hennes motstandere skrev historien. 
I denne biografien søker Jung Chang å dokumentere at hun i virkeligheten var svært progressivt innstilt. 
Cixi la til rette for økt utenrikshandel, bygde jernbane, satset på utdanning og kvinners rettigheter. 

Omsnøring av føttene til jentebarn, var blant de gamle skikkene hun ville til livs. 

Chang argumenterer overbevisende for sin sak, uten å skjønnmale. 
Boken er et must for alle som ønsker å forstå mer av Kina, i den viktige brytningstiden før kommunistenes maktovertagelse. 

Oversatt av Gunnar Nyquist. 

STEN INGE JØRGENSEN 
