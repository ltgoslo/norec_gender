Bokanmeldelse:Ingar Johnsrud: 
«Wienerbrorskapet» 

Det er ganske enkelt imponerende! 
Ingar Johnsrud makter å blåse liv og spenning inn i en ganske så velprøvd sjanger. 

En intrige med høyt ambisjonsnivå, et rikt persongalleri og flere tidssprang styres med stødig hånd i mål, så å si uten et eneste kjedelig øyeblikk. 

Spennende, men likevel litterært trygt og velkjent. 

Hovedpersonen Fredrik Beier er akkurat slik en egenrådig politihelt skal være: 
Upopulær blant sjefene, med en dyster personlig historie, et uryddig privatliv, en passe sær og vanskelig kompanjong samt en ny kvinnelig kollega fra PST med eksotisk bakgrunn. 

Og selvsagt florerer det av profesjonelle intriger, personlige antipatier og spisse albuer på Oslo politikammer, der Beier hører hjemme. 

Historien begynner med den mystiske forsvinningen til en profilert politikers voksne datter. 
Etterforskningen leder frem til en lukket kristen sekt, og da starter også for alvor voldsspiralen å snurre. 

Vi snakker om en massakre på flere av sektens menn, mens de øvrige medlemmene er sporløst borte. 
Sporene peker mot muslimske fundamentalister, men er ikke det i virkeligheten et blindspor? 

Parallelt introduseres vi for et mildt sagt nifst menneskelig monster, med flere liv på samvittigheten. 
Og som om ikke det var nok, så skal vi til et brorskap av forskere og rasehygienikere i Wien før annen verdenskrig. 
Her legges det føringer som skal få konsekvenser for etterforskningen til Beier og hans kumpaner i nåtidens Norge. 
For nazistisk inspirerte groteskerier og dommedagsforventninger er slett ikke noe som bare hører fortiden til, skal det vise seg. 
Til slutt strekker intrigene seg helt til de innerste politiske maktsirkler. 

Her spruter det både med kroppsvæsker, serum og galskap, og actionscenene sitter som pistolskudd – midt i blinken. 

Først og fremst er det ren og skjær spenning som bærer boken fremover. 
Den er rett og slett usedvanlig godt skrevet, med en dirrende tone av undertrykt aggresjon i bunn. 

Ingar Johnsrud behersker den helt avgjørende kunsten hele tiden å ta vare på fremdriften, samtidig som leseren ikke hektes av i de ganske mange og krappe handlingssvingene boken igjennom. 

Et rikt og variert språk og troverdige replikker hører også med i denne formfullendte krimdebuten. 
Innenfor sin sjanger fremstår Johnsrud allerede som en fullbefaren veteran. 

Så da er det bare å glede seg til de neste to bindene i denne varslede trilogien. 

Ingar Johnsrud er ansatt som journalist i VG Helg. 
