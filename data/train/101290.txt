Bokanmeldelse:Philip Roth: 
«Nemesis» 

Les hva Knut Faldbakken synes om Philip Roths aller siste roman. 

I 1944 var ennå ikke Dr. Salks poliovaksine oppfunnet, den livstruende sykdommen som helst rammet barn fikk til tider epidemisk utbredelse og frykten for en oppblussing herjet både befolkningsgrupper og hele nasjoner. 

På folkemunne verserte de mest fantasifulle teorier om hvordan sykdommen ble spredt. 
New York-forstaden Newark var stort sett befolket av immigranter, boligkvarterene var trange og heten kvelende om sommeren. 

Da en bølge av tilfeller rammer de fattigste strøkene, griper panikken store deler av befolkningen. 
Men den populære fritidslederen Bucky Cantor tror på fysisk fostring og holder traust sin gruppe ungdommer i aktivitet på bydelens idrettsplass, selv når enkelte av hans elever rammes av sykdommen og det murres om at anlegget burde stenges på grunn av smittefaren. 

Bakgrunnen for hans trassige besluttsomhet ligger i at han som svaksynt er blitt kjent udyktig som soldat, selv om hans høyeste ønske er verve seg til krigstjeneste og forsvare sitt land. 

Buckys kjæreste Marcia har derimot jobb som aktivitetsleder på en sommerleir oppe i fjellene langt fra Newarks hete, virusinfiserte miljø. 
Da Bucky får tilbud om å overta svømmeinstruksjonen på den samme leiren, blir fristelsen for stor og han reiser til tross for at samvittigheten protesterer. 

Bucky er beskrevet som en prektig ung mann, dyktig i jobben, omtenksom og hjelpsom, pålitelig og idealistisk. 
Valget hans plager ham, og får en tragisk slagskygge når sykdommen også begynner å ramme leirdeltagerne. 
Han er den sist ankomne, kan han ha båret smitten med seg fra Newark? 

«Nemesis» er en uvanlig roman fra Philip Roths hånd, det fine stilistiske grepet og sikkerheten i miljø-karaktertegninger er på plass, men stinget er borte. 

Jeg har aldri lest en Roth-tekst som på samme måte idealiserer en mannstype. 
Selv om det er Buckys moralske urokkelighet som til slutt koster ham livslykken da han selv blir rammet av sykdommen og slår opp med kjæresten som elsker ham, fordi han ikke vil «binde henne til en krøpling». 

Rett eller galt valg? 
Romanen gir ikke svar på det mest interessante spørsmålet. 
