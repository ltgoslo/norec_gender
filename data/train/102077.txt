Anmeldelse:Deon Meyer: 
«Syv dager» 

En anonym person sender en e-post hvor han truer med å skyte en politimann i uka inntil han får oppfylt sine krav. 

Thriller 488 s. Kr. 349,- Tiden 

Det viser seg at han mener alvor når det første skuddet smeller og en politimann faller om, skutt i benet. 
Neste gang blir det verre, lover gjerningsmannen. 
Og han holder ord. 
Politiledelsen må ta galningen på alvor, og setter Benny Griessel til å lede etterforskningsteamet. 

Fra før har han hendene fulle med drapet på en ung kvinnelig investor. 
At begge etterforskningene blir stående i stampe har ingen god effekt på Griessels vaklende selvtillit. 
Fra før er han nyskilt tørr alkoholiker og på kant med tenåringsbarna sine, og arbeidet gjør at han stadig må forsømme den nye kjæresten. 

Deon Meyer har i flere tidligere bøker vist at han er cliffhangernes mester. 
Det halsbrekkende spenningsaspektet er dempet noe i denne romanen. 
Til gjengjeld får vi en dypere psykologisk presentasjon av et bredere persongalleri. 
Ikke alle krimlesere er uten videre begeistret for en slik byttehandel. 

Mye plass ofres på Griessels trøblete familieliv og selvbebreidende refleksjoner. 
Og på å etablere en innfløkt etterforskning som viser seg å være et blindspor. 
Man kunne kanskje ha ønskt seg en litt annen vektlegging av ulike begivenheter med henblikk på Meyers enestående ry som spenningsforfatter. 

Når det er skrevet, må jeg understreke at forfatteren stadig utfører håndverket sitt med beundringsverdig sikkerhet og autoritet. 
De spesielle etniske og kulturelle motsetningene i det moderne Sør Afrika gir en interessant vinkling på bokens intriger. 

Det samme gjør bruk av gloser fra ulike opprinnelige språk, samt natur og klima. 
Ved siden av underholdningsverdien, gir boken en nyttig repetisjon av at Sør Afrika ikke lenger er et u land under herredømme av hvite kolonister i konstant krig med stammekrigere og «negerhøvdinger». 
