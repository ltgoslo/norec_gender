Bokanmeldelse:Jussi Adler-Olsen: 
«Marco-effekten» 

«Marco-effekten» har alt, spenning, overraskelser, troverdighet, levende språk og karakterer og et uortodokst, godt velkomponert polititeam. 

Kriminalroman 559 sider Kr. 379,- Aschehoug 

Vi møter mange ulike kriminelle, grådige korrupte bankfolk og statlige tjenestemenn, iskalde ledere for kriminelle nettverk og mennesker som er deres fanger. 

Den fatale dominobrikken som ryster bokens københavnske, internasjonale kriminalitet, er den femtenårige romgutten Marco. 

Daglig tvinges han ut i Københavns sentrale strøk for å bedrive lommetyverier, innbrudd og tigging. 
Han hater livet sitt og drømmer om å bruke sin dyktighet og sitt gode hode på utdannelse og hederlig arbeid. 

Når han overhører at klanlederen, hans onkel Zola, vil gjøre ham til krøpling for å øke tiggerinntektene, rømmer han. 
Klanen er etter ham, men Marco er rask og smart som en bakgårdskatt, så han klarer å holde seg under radaren en tid. 

Noen fredelige måneder senere ser han en plakat av en savnet mann han har sett like ved klanens hus. 
Nå vet han at de som jager ham, aldri vil gi opp. 
Det er hans liv mot deres. 

Det som utgjør forskjellen mellom en god krim og en forrykende sådan, er forfatterens fremstilling av kriminelle som sammensatte mennesker. 
Noen av dem er ofre og tvunget inn i virksomheten. 

Marcos far sviker sin sønn hele tiden, men på et avgjørende punkt står han opp for ham og glemmer å være feig og redd. 

Zola er ond tvers gjennom. 
Det avgjørende dyttet inn i korrupsjon behøver ikke alltid være grådighet, men også svært så aktverdig. 

En kongekrim. 
