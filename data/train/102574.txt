Bokanmeldelse:Åsa Larsson: 
«Et offer til Molok» 

Åsa Larsson spikrer deg raskt og effektivt til lesestolen. 

Kriminalroman Oversatt av Kari Bolstad 404 s. Kr. 379,- Gyldendal 

Først serverer hun en gammeltestamentlig historie som utlover Guds vrede over den som gir barn til Molok, guden for rikdom og krigslykke. 

Så skildrer hun en bjørnejakt så uhyggelig nærgående at bjørnestanken river i nesa. 
I bjørnemagen finner de bær, rester av en hund og et menneske. 

Forfatterens gjennomgangsfigur, aktor Rebecka Martinsson, kommer fra Norrbotten. 
Traktene rundt Kiruna var arnestedet for gruvedrift, arbeiderbevegelsens vekst og for læstadianerbevegelsen. 

Boken veksler uanstrengt mellom nåtiden og Klondykeperioden i Kiruna på begynnelsen av 1900-tallet, der gruvedisponent Hjalmar Lundbohm og den vakre unge lærerinnen Elina har et hemmelig kjærlighetsforhold som ender uhyggelig tragisk. 

Mannen som ble bjørnemat, er i slekt med kvinnen som myrdes kort etterpå. 
Morderen har prøvd å skjule mordet ved å brenne ned huset. 
Kvinnen bodde alene med sitt syvårige barnebarn som klarte å rømme og gjemme seg i en lekestue. 

Rebecka blir tidlig bortmanøvrert, men unngår ikke å bli innblandet i saken, fordi den blir personlig, den er selvfølgelig mye større enn antatt, alt på sjangerriktig vis. 

Larsson er en mester på uhygge, karaktertegning, lokalkunnskap og troverdig miljøskildring. 
Hvorfor det ikke blir perfekt innertier er fordi miljøet er for lite til å bære alle drap, påkjørsler, høygaffelmord, skuddrama, selvmord og brann. 

Det blir som å se en muskeldopet Arnold Schwarzenegger i en bitte liten robåt i en Terminator-film. 
Men en absolutt sidevender får du. 

Visste du at ... 

Åsa Larsson vokste opp i Kiruna, der de fleste av bøkene hennes foregår. 

Hun har jobbet som skattejurist. 
Debutboken hennes, «Solstorm», er filmet med Isabella Scorupco i hovedrollen. 
