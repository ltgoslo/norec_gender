Livet er ikke gratis
Roman 247 sider. 
Kr. 338,- Oktober 

Per Pettersons nye roman 
«Ut og stjæle hester» handler om hvordan livet ditt ikke er noe du får med deg gratis. 

Oktober Hvordan tidlige opplevelser blir liggende som en gjenklang i sinnet du aldri helt blir kvitt, og hvordan det går an å leve med dette til du blir gammel, og leve et bra og skikkelig liv likevel. 

Trond flytter som pensjonist ut på landet hvor han har funnet en plass i en skogsbygd. 
Her vil han tilbringe sine siste år. 

På en hytte i nærheten bor en annen gamling han langsomt kjenner igjen som en gutt han hadde kontakt med en sommer i oppveksten. 
Etter hvert kommer minner fra denne sommeren tilbake, da dramatiske ting skjedde i begge guttenes familier, begivenheter som ble bestemmende for alles liv. 

Det er i og for seg ingenting originalt eller oppsiktsvekkende med en slik komposisjon. 

Det som gjør Pettersons bok til en usedvanlig fengslende og rik leseopplevelse, er for det første hvor elegant han tråkler fortellingen sin ut og inn mellom de ulike handlingsplanene i romanen, hvordan han med suveren stilistisk sikkerhet lar språket være med og speile spennet i tid og erfaring mellom Tronds pubertetssommer og hans tilstand som reflekterende sekstiåring. 
Og aller viktigst, forfatterens helt særegent finstemte språkøre, hvor han midt i et tonefall som oftest kan minne om korthuggen, rett-opp-og-ned dirty realism finner plass for de mykere nyanser, gleden over selve livet, de dirrende, sanselige detaljer, en kontrast som nettopp karakteriserer unggutters sinnstilstand og deres uttrykksform. 

Om noen skulle være på jakt etter et ekte maskulint litterært uttrykk, behøver hun eller han ikke gå lenger enn til Per Petterson. 

Det dreier seg om de enkle, men derfor så grunnleggende konflikter i livet: 
Sønnens beundrende forhold til faren - og tiltrekning til moren. 
Seksualitetens innbrudd i guttesinnet. 
Ungdommens kompromissløse krav til foreldres moral. 
Katastrofen som følger de voksnes svik. 

Slikt har gitt stoff til hundrevis av romaner, og vil gi stoff til hundrevis til. 
Men det er sjelden en møter skildringer i et så jordnært, autentisk og ujålet språk som samtidig formidler så presist, vart og vakkert oppvekstårenes tragedie - da alle de vakre, umulige drømmene må bli knust. 
Det er en stor prestasjon. 

KNUT FALDBAKKEN 
