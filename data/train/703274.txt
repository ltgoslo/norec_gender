Italiensk mat på sitt beste
Noen ganger trenger vi en påminnelse om at det enkle ofte er helt topp. 

Ved siden av fredagstacoen er nok pizza og pasta blant de aller mest serverte rettene på norske bord. 
Men hvis vi skal være ærlige, går det nok mye i de samme, velprøvde variantene for mange av oss. 
Spagetti bolognese, carbonara, lasagne med kjøttsaus, pizza med kjøttdeig og skinke. 
Ikke minst derfor er det inspirerende å få denne vennlige og kompetente påminnelsen om hvor mange ulike pasta— og pizzavarianter man egentlig kan slå seg løs med. 

Tjersland tar utgangspunkt i det helt enkle: 
En god, hjemmelaget pastadeig. 
Så viser han oss hvordan vi kan trylle fram velsmakende måltider med et minimum av ingredienser. 
Nøkkelen er selvsagt å bruke gode råvarer. 
Vi laget for eksempel spagettisaus med bare hvitløk, persille, chili, olivenolje og salt, og det smakte helt himmelsk. 

Men selv om Tjersland innledningsvis konsentrerer seg om de enkle sausene, som pesto og tomatsaus med og uten chili, kommer vi fort til de mer forseggjorte og uventede vriene. 
Vi lærer for eksempel å lage åpen ravioli med skalldyr og blomkålkrem, gnocchi med kalvebrissel og ertekrem og ravioli med oksehaleragu og parmesanfondue, for å nevne noe. 
I tillegg til de mange gode pastaoppskriftene lærer vi, som tittelen antyder, også å lage skikkelig italiensk pizza. 
I tillegg til dette er det gjort plass til noen av forfatterens risottofavoritter. 
Oppskriftene ledsages av like fristende bilder, både av mat og av klassiske italienske miljøer, slik at det også rykker litt i reisefoten. 
Det eneste som virker litt malplassert er sidene med gjengivelse av norske kostråd. 
Det er ikke det vi har lyst å tenke på når vi koser oss med disse kaloribombene. 
