Søring nordpå
Roman 195 sider, kr. 278,-. 
Kolon. 

Den nyutdannede ingeniøren John Alstad i Gro Jørstad Nilsens debutroman «Nattelangs», skal tiltre sin første stilling i en liten kommune på Finnmarkskysten og får raskt erfare hvordan de fastboende forholder seg til enda en «artigkar» sørfra. 

Møtet mellom kystsamfunnet og den keitete søringen som ankommer full av forventninger, men helt uten evne til å knekke lokale koder, er glimrende beskrevet i denne boken. 
Forfatteren virker uhyre treffsikker der hun lar kulturforskjellene avspeile seg i selve kommunikasjonsformen, hvordan John i sin iver stadig bringer feil emner på bane, eller stiller feil spørsmål til feil personer, mens finnmarkingene på sin side tålmodig råder ham til å «gå på pøben. 
Der træff du folk». 

Dessverre har Gro Jørstad Nilsen et mindre fast grep på sin hovedperson og hans tiltagende forvirring, etter som han på grunn av sin uforutsigbare oppførsel føler at han blir isolert i bygda, rykter begynner å løpe om ham, og han samtidig begynner å mistenke at noe forferdelig har skjedd med hans forgjenger, også en søring og attpåtil homo, om han skal tro sladderen. 

John virker blottet for sosial intelligens fra første side. 
Sær og klønete går han i baret ved hver eneste konfrontasjon. 
Hans indre kaos blir ganske overbevisende registrert, men vi blir aldri kjent med bakgrunnen for hans utilpasshet. 

I stedet for å utforske dette, skaper forfatteren ytre konflikter som nok virker «riktige», men som ikke blir tilfredsstillende utviklet gjennom historien, og derfor blir hengende som uforløste dramatiske klisjeer. 
Johns mistanker om lyssky virksomheter i bygda løser seg også opp i tvetydigheter, og da det store oppgjøret endelig skal komme, renner dramatikken ut i sanden, det vil si, snøen. 
Det er ting som kan tyde på at det er John selv som i sin hysteriske tilstand fantaserer frem mye av konfliktstoffet, men om dette har vært forfatterens intensjon, er heller ikke den blitt fulgt godt nok opp i teksten. 

Tilbake står vi med en knallgod beskrivelse av et lite kystsamfunn som har sine egne problemer å bale med og ikke så altfor mye tid og omtanke til overs for en nevrotisk ung mann fra Sør som tuller og baller det til for seg selv. 
Det samme føler etter hvert leseren også. 
