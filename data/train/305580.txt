Krim på samlebånd
Med tanke på at fenomenet Lier Horst har et snitt på fire titler i året, holder han et imponerende høyt nivå. 

Den solide og betrodde Arbeiderpartikjempen Bernhard Clausen får hjerteinfarkt og dør på en restaurant i Stavern. 
I et rom på hytta hans ligger 80 millioner kroner i utenlandsk valuta stuet bort i banankasser. 
Riksadvokaten ber William Wisting samle en gruppe betrodde medarbeidere, og finne ut av den pikante saken. 
Det må skje i all hemmelighet. 
Den pensjonerte stortingspolitikeren Clausen hadde vært både forsvarsminister og helseminister, og var med sin arbeiderbakgrunn en av partiets få grasrotalibier. 
Frykten er at pengene kan skandalisere partiet. 

God på plott 

Det er (stort sett) alltid en glede å lese Jørn Lier Horst. 
Du vet hva du får med den solide William Wisting ved roret. 
Denne sympatiske, grundige og hardt arbeidende etterforskeren, som i motsetning til sine litterære krimkolleger, verken er nevrotisk, kranglete eller alkoholisert. 

I de seinere krimmene har han samarbeidet med journalistdatteren Line, som nå blir en del av gruppen. 
Hovedfokus er plottet, og der er Horst god. 
Han viser etterforskningen steg for steg, lik et puslespill med spor og blindspor. 
Blant annet leder Clausen-saken til en gammel og uoppklart forsvinningssak, der en 21-åring ble søkk borte. 

Bemerkelsesverdig karriere 

Lier Horst har en imponerende forfatterkarriere. 
Siden debuten i 2004 har politietterforskeren fra Bamble utgitt over femti titler. 
Ved siden av sin årlige Wisting-krim er det barnebokserien «Detektivbyrå nr. 2» , ungdomsbokserien «Clue» . 
Bare i 2016 ga han ut åtte titler. 

Sånn sett kan han likne forfatterfabrikkene som i sin tid ga ut Nancy Drew og Hardyguttene. 

Det er også i den tradisjonen Lier Horst skriver. 
Uskyldige puslespillplott, sentrert rundt et mysterium. 
Som barne- og ungdomsbokforfatter har han fått en hel generasjon til å lese. 
I seg selv er det bemerkelsesverdig. 

Imponerende grunn 

Sånn sett er Lier Horst kanskje Norges mest solide krimhåndverker, men noe kunsthåndverk bedriver han ikke. 
Karaktertegningene er nesten imponerende grunne. 
Om han i det hele tatt tar seg bryet med å beskrive personene, nøyer han seg med at «han hadde briller og grått hår» eller var «liten og lubben». 
Wistings barnebarn Amalie, som etterforskeren stadig er barnevakt for, blir nærmest en ting som flyttes rundt på. 
Horst er heller ingen stor samfunnsanalytiker: 
«Penger var gjerne roten til alt som smakte av grådighet, korrupsjon og maktmisbruk». 

Men altså, trygt, godt og spennende nok. 
Med sitt nesten gammelmodige plott er det også befriende lite spekulativt. 
