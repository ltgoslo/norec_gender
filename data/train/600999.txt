Frydefull søskenkrig
Tapper-tvillingene går til krig (mot hverandre) er første bok i splitter ny serie av den amerikanske forfatteren og manusforfatteren Geoff Rodkey. 
Den handler om de tolv år gamle tvillingene Claude og Reese. 
Det er Claude som rekapitulerer handlingsforløpet, fra det som skjedde da Reese slo en illeluktende spøk om henne i klasserommet, til hun tar det hun tror er en grusom og enda verre hevn. 
Det er bare at hennes hevn ikke virker. 
For Reese synes slett ikke det er så ille å lukte vondt. 
Trolig er han herdet gjennom år med sure fotballstrømper. 
Men når Claude så endelig finner brorens svake punkt, blir det full stillingskrig. 

Det er Claude som skriver bok her. 
Og forfatteren lykkes svært godt med sin tolv år gamle fortellerstemme. 
Det som har skjedd, beskrives ensidig og selvrettferdig, i en muntlig, kommenterende stil — tilsynelatende transkribert fra et mikrofonopptak ved hjelp av hovedpersonens voice memo-app . 
Teksten er ispedd metatekst - kommentarer til kommentarene. 
Og når ikke ord strekker til for å beskrive katastrofen, bruker hun bilder. 
”Det var litt sånn her:”skriver Claude (eller forfatter Geoff Rodkey). 
Og limer inn et dårlig svart-hvitt-bilde av et bombenedslag. 
Også foreldrenes bekymrede og litt forvirrede tekstmeldinger har hun limt inn. 
Og som foreldre flest, skjønner de ingenting. 
Claude lar også broren slippe til med sine kommentarer, sin versjon, som hun selvsagt korrigerer i ettertid- og motsatt. 
Som leser, gjennomskuer man - og sympatiserer - med dem begge. 

Så hvis du har tenkt å gå til et brutalt overraskelsesangrep på en uskyldig person og vil sørge for at alle får det med seg, sånn at du påfører offeret mest mulig skade og ydmykelse, er kantinen det rette stedet. 
For det andre er det ENDA viktigere å vite dette: 
Det var ikke jeg som feis. 

Jeg tror fortsatt det var deg. 

Jeg ventet at denne boka ville framstå som en fiks idé, og at formen ville være begrensende for innholdet. 
Slik var det ikke. 
Boka er morsom, den er smart og den tar det man kaller søskenkjærlighet herlig på kornet. 
