Nytt og godt fra Robert Wilson
374 s., kr 339,- 

-På første side i Wilsons nye thriller møter vi en livredd mann. 

Vega heter han, og han sitter og skjelver i natten ute i den luksuriøse villaen sin utenfor Sevilla. 

Han frykter døden. 
Og rabler noen mystiske ord ned på en lapp: 
«den tynne luften dere puster i fra 11. september til tidens -». 

Morgenen etter finner politiet ham død på gulvet i kjøkkenet. 
Han har åpenbart drukket av en flaske med giftig rensevæske. 
I annen etasje ligger liket av hans kone - kvalt av en pute over munnen. 

Hustrumord og selvmord? 
Politiet tror det. 
Men ikke den skarpsindige detektiven Javier Falcón. 

Han mener mye tyder på at mordere har vært på ferde ute i den fasjonable forstaden Santa-Clara og tatt livet av den steinrike forretningsmannen og hans kone. 
Den sympatiske etterforskningslederen Falcón forhører naboer og bekjente. 
Det viser seg at Vega ikke har vært noen god mann. 

Han har vært det motsatte. 
Han har hatt tilknytning til den russiske mafiaen i USA, til internasjonale terrorister, menneskesmuglere og salg av prostituerte fra Øst-Europa og - ikke minst - tilknytning til en verdensomspennende gjeng av pedofile og barnepornobanditter. 
Det er nesten ikke grenser for uhumskheter i miljøet rundt den drepte. 
Vår mesterdetektiv avslører det hele. 

Og får særlig fart i sakene etter at flere i miljøet også tar sine egne liv. 
Etter hvert avdekker han en kriminalitet av helt utrolig bredde. 

Men før det skal vi gjennom en handling som er så komplisert at man lett mister interessen. 
Wilson vil ha alt med av det som rører seg i det spanske samfunnet, ja, i hele verden. 
Interessant, men trettende. 
De mange referanser til Wilsons forrige bok vil også virke forvirrende på nye lesere. 

Likevel vil jeg anbefale boken. 
Wilson har grepet både om de fattige menneskene som nå strømmer ut av østlige land mot vest og som blir så skammelig behandlet og utnyttet i den s.k. trafficking, og han kjenner den rike spanske overklassen i sine elegante klær og praktfulle biler. 

Kunstneren Ortega har sagt til hans helt Falcón at «de bare ønsker å briljere med sitt ytre skall, mens alle slags uhumskheter tyter ut fra deres tomme indre». 
Robert Wilson vet å fremstille levende mennesker, selv om de er aldri så usympatiske, og han har en fabelaktig evne til å skildre en metropol i julivarme - «et buktende beist som ligger utslått og pesende nede i sin binge». 

Det er også i denne Wilson-bok snakk om stor skrivekunst både her og der. 
Da tilgir man lett de åpenbare svakheter. 
