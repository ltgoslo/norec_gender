Sparer ikke på konfekten i krimroman om forsvunne personer
Krimkomet med mord og mysterier Norge rundt. 

Her går det unna! 
Heine Bakkeid mangler ikke fantasi når det gjelder å konstruere et intrikat plot. 

Det er nesten slik at den ene episoden slår den andre i hjel i et mysterium som beveger seg fra Stavanger til Tjøme, fra Svolvær til Kristiansand, fra Orkdal til Hønefoss, fra Oslo til Drammen, med en avstikker til en russisk straffeleir i Arkhangelsk. 

Dette er bok to om Thorkild Aske, som har en fortid som avhørsleder for spesialenheten i politiet. 
Jobben mistet han etter å ha kjørt ned og drept en kvinne i beruset tilstand, noe han har sonet en straff på tre år i fengsel for. 

NAV og psykiatri 

Helter i kriminalromaner har ofte en slik byrde å bære. 
Aske har endt opp som NAV-kunde med muligheter til å gå inn i full uføretrygd. 
Han har en konstant trang til beroligende midler, som han er litt av en ekspert på, og er underlagt psykiatrisk behandling av sin venn Ulf. 

Denne mannen fører ordet i denne jeg-romanen. 
Det vil si; han deler det med en 15, 16 år gammel jente ved navn Olivia, som dukker opp i kursive avsnitt innimellom de seks hovedsekvensene og 122 kapitlene, pluss en epilog. 

Savn, løgn og så videre 

Men la oss ta det fra begynnelsen av. 
Et innledende avsnitt forteller oss at det i denne intrigen skal handle om forsvunne personer. 
Cirka 1800 mennesker blir meldt savnet i Norge hvert år, og de etterforskes grovt sett etter følgende hovedteorier: Selvmord. 
Frivillig flukt. 
Ulykker. 
Bortføring. 

Forfatteren har sin egen måte å framstille dette på gjennom de liktlydende titlene på bokas bolker. 
De lyder: 
De som savner, de som lyver, de som aldri kommer tilbake, de som elsker, de som spiller spill og de som dreper. 

Blodtørstige koner 

Thorkild Aske blir tilbudt en jobb for Norges ledende kriminalforfatter, Milla Lind. 
Hun har hatt suksess med en bokserie om helten August Mugabe, som blant annet har vært utsatt for to eller tre drapsforsøk fra sin kone. 
Nå sliter Lind med en skrivesperre. 
Den skyldes at hennes tidligere politiassistent Robert Riverholt, er blitt skutt ned og drept - sannsynligvis av sin ekskone, en dame som rett etter mordet tok sitt eget liv. 

Aske skal altså ta over Riverholts jobb og bistå Lind. 
Hans første jobb er å bli med til Hønefoss for å undersøke omstendighetene rundt to 15 år gamle jenter som sju måneder tidligere rømte fra en barnevernsinstitusjon. 
Videre går veien til Drammen, der de møter politimennene Kenny og Iver. 

Mange plager 

Nå må vi begynne å bevege oss forsiktig for ikke å røpe for mye. 
Nye mennesker dukker stadig opp, blant dem Askes ekskone Ann Mari og hennes nye mann, Gunnar Ore, som er Askes tidligere sjef i spesialenheten. 
I tillegg til sine mange plager, «det gjør vondt å ville dø», er Aske overbevist om at han er impotent, noe han får sjansen til å motbevise et par ganger i løpet av boka. 

I det hele tatt skjer det mye, og det stadig økende persongalleriet fører til at intrigen til tider virker litt ukonsentrert. 
Spenningen øker riktignok jevnt og trutt og leder i blant til halsbrekkende actionscener. 
Dialog er likevel det sterkeste litterære framdriftsmidlet i boka, i tillegg til de mange forflytningene. 

Sprikende tematikk 

Personlig sitter jeg med en følelse av at Bakkeid ikke helt bestemmer seg for hva slags kriminalroman han ønsker å skrive. 

Den hardt prøvde hovedpersonen er i utgangspunktet interessant, men jeg opplever ikke at leseren kommer under huden på ham. 
Til det er avsnittene der han skildrer sin nød for lite intense. 
Noen dyptpløyende psykologisk studie av skyld og soning er ikke denne boka. 

Den er heller ingen sosialrealistisk bok, som retter fokus mot skjevheter innen samfunnet, politivesenet eller barnevernet. 
Handler den om en forfatter i arbeid? 
Nei, heller ikke det. 
Milla Linds kunstneriske bestrebelser er knapt noe tema. 
Hennes forhold til mannen Joachim er litt mystisk, men heller ikke det roper på den store interessen. 

Vittige replikker 

Enkelte ting, blant annet visse wisecracks i dialogen, kan tyde på at Bakkeid har villet skrive en morsom roman, en kriminalkomedie. 
Men i all sin fantasirikdom mangler den det absurde løftet som kunne gi den en slik merkelapp. 
Dette forhindrer ikke at boka har underholdningsverdi. 
Den er til tider både spennende og velskrevet, og Bakkeid får det hele til å henge på et slags greip. 

Noen ganger forsøker forfatteren kanskje litt for hardt å skrive godt, som når en bilvei skildres slik: 
«Asfaltslangen snor seg gjennom gammel skog og nakne kornåkre under et grått skylokk.» 
Her blir det litt mange metaforer på en gang. 

«Jeg finner hemmeligheter,» sier Aske et sted om sin beste egenskap, og de er det mange av. 
Alle har sitt. 
Også hovedpersonen, som vi ganske sikkert får høre mer om. 
