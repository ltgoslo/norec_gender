Helt grei
Kjetil Try: 
«Frels oss fra det onde» Gyldendal 331s., kr. 379, 
- En jentunge finner moren sin i en pøl av blod. 

Liket er sprettet opp fra munnen og helt ned til underlivet. 
Og fylt av vaskepulver. 
Velkommen til Kjetil Trys verden! 

Den døde viser seg å være Nadija Hadzic, og et spor fører nokså raskt mot Balkan, rettere sagt mot Balkan i det moderne multikulti-Norge. 
Etterforskerne Rolf Lykke og Parisa Sadegh, står overfor et enormt puslespill når det går opp for dem at et annet hett spor fører inn i det grenseløse sjekkemarkedet på internett. 
Hvem skjuler seg egentlig bak de ulike profilene? 

Aktuelt, altså. 
Men vi har hørt om denne problematikken mange, mange ganger før, uten at det skal holdes opp mot forfatteren. 
Det er ingen som lenger verken forventer eller krever noe nytt av kriminalromanen. 
Try skriver kjapt og effektivt, og uten snobberi, og i kapitler som ofte ikke er på mer en halv side. 

Slik får man et veldig driv, men slik mister man også koloritt og atmosfære. 
En helt grei krim å ta med på hytta for deg som bare vil ha en spennende tekst å forholde deg til etter skituren. 
Men heller ikke noe mer. 

INGVAR AMBJØRNSEN 
