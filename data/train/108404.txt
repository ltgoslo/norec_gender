Fin ungdomsroman
Pris kr. 198,- Omnipax 

Den danske ungdomsromanen «Englekraft» er en ganske oppbyggelig å-være-ung-er-forjævlig-historie. 

Det begynner i velkjente takter fra narkofiksjonen: 
«En ny dag uten rev og øl». 

Ordene kommer fra den unge københavneren Thilde, som sliter med å holde seg unna fristaden Christiania og plages av dårlige minner. 

Dessuten har hun sluttet på skolen, selv om hun har en drøm om å synge for det ærverdige koret til Sankt Annae videregående. 
Så møter hun pene og vellykkede Camilla som synger julesanger på Strøget, og det er duket for både forviklinger og samklang. 

Møtet mellom den tilsynelatende privilegerte, flinke piken og frikerjenta som er en selvutnevnt taper, skaper en god dynamikk i romanen og noen scener som virkelig glimter til. 
Thildes bråkjekke tone og hennes nølende usikkerhet kommer fram i et effektivt, troverdig språk som stort sett unngår fallgruvene tilknyttet ungdomsskildring og slang. 
Ikke minst får romanen fram hvor mye en liten oppmuntring kan bety for et ungt menneske. 

Det er slett ikke bare enkelt, dette her - men det ender i antydninger til en solskinnshistorie fra desemberkulda. 

SUSANNE HEDEMANN HIORTH 
