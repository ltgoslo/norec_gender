Samtalens mester
Du må holde tunga rett i munnen når du leser Mario Vargas Llosa. 

Mario Vargas Llosa «Samtale i Katedralen» 
Kraftfullt om diktaturens Peru på 1950-tallet. 
Roman 768 sider Kr. 
429,- Gyldendal 

En av de mest sentrale verkene i Mario Vargas Llosas forfatterskap, «Samtale i Katedralen», er endelig oversatt til norsk. 

Denne romanen er som en kraftig strøm av samtaler, som surrer og maler, holder historiens motor i gang. 

Journalisten Santiago Zavalita leter etter sin kidnappede hund og treffer på en gammel kjenning, Ambrosio, som arbeidet som sjåfør for hans far. 
Sammen går de til den slitte baren Katedralen i Lima, hvor de drikker i flere timer. 

I løpet av disse timene forsøker Santiago å finne ut hvorfor det går så dårlig med Peru, og om faren hadde noe å gjøre med et mord. 

Samtalene står altså i sentrum i nobelprisvinnerens roman fra 1969. 
«Ingen annen roman har kostet meg så mye arbeid», skriver forfatteren i forordet. 
Det er forståelig. 
768 sider kan alene være en kraftanstrengelse å skrive. 

Vargas Llosa gjør det heller ikke enklere for seg selv med stadig sceneskifting, hvor leseren føres inn og ut av samtaler mellom mennesker til ulike tider og ulike steder. 

Stilen krever også mye av leseren. 
Det er ikke alltid like enkelt å vite hvem som snakker og hvem som tenker. 
For enkelte kan denne kolossen av en historie bli for mye. 
For andre er den en stilistisk nytelse. 

Det er ingen ulempe at «Samtale i Katedralen» gir leseren innsikt i det peruanske samfunnet på 1950-tallet, mens diktatoren Manuel A. Odría regjerte. 
Her er det korrupsjon, undertrykking og vonde skjebner. 

Man må bruke tid når man leser Vargas Llosa. 
Og det er vel anvendt tid. 
Oversatt av Kari og Kjell Risvik. 

BRYNJULF JUNG TJØNN 
