Gud i oss alle
Oversatt av Anne Aabakken 108 sider Kr. 
239,- Cappelen 

Den nylig avdøde palestinske forfatteren Izzat al-Ghazzawi har nå fått sin fjerde bok oversatt til norsk. 

I denne fortellingen får vi høre om sufien Husayn ibn Mansur al-Hallaj, som levde i Bagdad for 1100 år siden. 
Al-Hallaj er blant de mest kontroversielle representantene for denne mystikertradisjonen innen islam, og hans lære gikk kort fortalt ut på at det ikke spiller noen rolle hvilken religion du tilhører: 

Det er din atferd og ditt sinnelag som teller. 

«En gammel historie med brennende aktualitet i intoleransens tid,» sier forlaget om boken. 
Det er i så fall påfallende hvor godt gjemt denne fornuftens røst fra Midtøsten er. 

Al-Ghazzawis roman begynner med en rammefortelling fra i dag, hvor en palestiner vender hjem etter et lengre utenlandsopphold og finner et manuskript blant sin avdøde fars etterlatenskaper. 
Resten av boken består av dette manuset, som er en slags rekonstruksjon av al-Hallajs liv. 
Svært mye av det som foregår, fremstår som gåtefullt. 
Man må virkelig anstrenge seg for å forstå dette som «brennende aktuelt». 

Da er det bedre å lese al-Ghazzawi på egne premisser. 
«Sannheten sover» er på mange måter en typisk mystikertekst, besnærende for noen, i overkant pretensiøst for andre. 
Samt berikende, om du ikke er kjent med mangfoldet i den islamske historien. 

STEN INGE JØRGENSEN 
