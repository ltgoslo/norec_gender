Sommerfugl på klassereisen
Ronny Ambjörnsson: 
«Fornavnet mitt er Ronny» 
Oversatt av Arne Ruste 108 s, kr. 238,- 

Pax forlag Sommerfugler var en hobby Ronny fikk fra en engelsk brevvenn, og gjennom denne fritidssyslen som ingen i hans miljø drev med, lærte Ronny både utforskning og systematikk. 
Ronny Ambjörnsson utga det året han fylte 60, i 1996, en nydelig erindringsbok, om den klassereise han opplevde fra oppveksten på 40 kvadratmeter i et arbeiderstrøk i Göteborg til en professorstol i Umeå. 

Nå utgis boken på norsk og er behørig forhåndslansert. 
Begrepet klassereise har de siste ukene blitt brukt nesten synonymt med enhver transportetappe mellom bygd og by som et ungt menneske i Norge har foretatt. 

I Sverige har begrepet «klassresa» blant sosiologer og antropologer vært utviklet og utdypet i flere tiår, men Ronny Ambjörnssons varme bok ble en umiddelbar publikumssuksess og nådde allmennheten som ingen annen. 
For alle som i sin tid studerte sosiologi med svenske Joachim Israels lærebok, er denne lille boken en åpenbaring. 

Den kan med hell brukes i enhver samfunnsvitenskapelig undervisning, den er meget pedagogisk, selv om den først og fremst er en litterær, velskrevet og vakker fremstilling av Ronny Ambjörnssons familie, skolekamerater, normer, krav og de sosiale, språklige og kulturelle kollisjoner, ettersom han forlot sin egen klasse og møtte ungdom fra middel- og overklasse, fra en for ham fremmed verden. 

Med gymnas på eksamenspapiret, hadde Ronny avansert mange trinn på klassestigen. 
Han hadde innfridd sine foreldres forventninger og ambisjoner. 
Foreldrene, og jerndreierfaren især, hadde sett for seg at sønnen skulle bli ingeniør eller lærer, noe håndfast. 
Men Ronny vandret videre på universitetets vidløftige veier og tok en doktorgrad i idéhistorie. 

Ronnys foreldres satte opp en «sportsstuga» som faren bygde opp for hånd, gravde kjeller og brønn med spade, murte, tømret, reiste vegger, takstoler og tak. 
Arven fra foreldrenes arbeidsomhet tok Ronny med seg på universitetet. 
Han syntes studentenes arbeidsdager var for korte, han doblet den faglige innsatsen og gjorde rask akademisk karriere. 
Ja, han ble inkarnasjonen på sosialdemokratiets suksess. 
Les, lær og gled deg over denne bevegende boken. 
