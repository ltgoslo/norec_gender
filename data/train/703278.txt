Årets beste kokebok
En mer komplett matbok enn dette skal du lete lenge etter. 

Skal du av en eller annen grunn bare holde deg med én kokebok, kan det godt være denne. 
For maken til omfattende oppslagsverk skal man lete lenge etter. 
Tom Victor Gausdal har alltid imponert meg med sine oppskrifter, men denne gang har han virkelig overgått seg selv. 
I innledningen skriver han at denne boka vil bli en lærebok for lærlingene hans. 
Den er imidlertid så grundig og pedagogisk skrevet at den mer enn gjerne kan fungere som lærebok for oss amatører også. 

Boka inneholder hele 1550 oppskrifter, noe som i seg selv kan oppleves som overveldende nok. 
Men Gausdal nøyer seg ikke med det. 
Han vier også mye plass til å lære oss basiskunnskaper som alle som vil lykkes på kjøkkenet bør kjenne til. 
Vi lærer om hygiene og organisering av kjøkkenet, om hvilket utstyr vi "må" ha, hva vi bør ha, om hvordan man planlegger en meny, og mye annet. 
Teknikker som blansjering, sautering, grilling og gratinering blir utførlig forklart.Dermed skulle et godt grunnlag være sikret før man går i gang med selve kokkeleringen. 
Oppskriftsdelen er delt opp etter råvarer, og her er det som nevnt noe for enhver smak og vel så det, både til hverdag og fest. 
Etter en lang rekke stikkprøver har jeg fortsatt til gode å komme opp med en råvare eller rett som ikke er omtalt her. 
Noe kjenner vi igjen fra forfatterens tidligere bøker, men her er det også veldig mye nytt. 
Naturlig nok er ikke alle rettene fotografert, men de som er det ser riktig lekre og fine ut. 
Og hvem vet, hvis vi fordyper oss skikkelig i den delen av boken som forklarer teknikker og presentasjon, kan kanskje vi vanlige dødelige også få til å lage mat som ser ut og smaker som den Gausdal lager en vakker dag. 
Dette er den åpenbare julegaven til alle som liker å lage mat, uansett hvilket nivå de måtte befinne seg på. 
