Flaue oppramsinger
Forfatter: 
Lena Dunham 

Oversatt av: 
Christina Revold 

Sjanger: 
Essays 

Forlag: 
Cappelen Damm 

Hvor gikk det galt? 

Lena Dunham har kjempesuksess som skaperen bak HBO-serien «Girls». 
Serien er vittig, reflekterende, pinlig, man kjenner seg igjen. 
Derfor var forventingene høye til denne boka, hvor Lena Dunham bretter ut privatlivet sitt igjen. 

Boka skal være en bruksanvisning hvor Dunhams feil kan hjelpe andre unge kvinner. 
Men mens det funker i korte episoder i serien, funker det ikke i bokform. 
Pinlige samleier ramses opp, dårlige vennskap, forholdet til egen kropp og forvirrede forelskelser. 
Men hvor er refleksjonene? 
Her kunne hun ha gått i dybden på sin generasjons utfordringer. 
I stedet blir det bare oppramsinger. 

Men — Dunhams formuleringer kan også være sylskarpe. 
Som når hun skriver om vonde seksuelle opplevelser. 
Da føles det endelig relevant og viktig. 
Likevel føles det som om Dunham går tom for ting hun har «lært» i løpet av boka. 
Viktige erfaringer må vike for useriøse lister som «10 grunner til at jeg <3 NY» og «Det jeg har i vesken». 
Lena Dunham er en som mange ser opp til. 
Her hadde hun hatt muligheten til å påvirke, til å si noe smart om hvordan det er å være ung kvinne i dag. 
Hun kan det jo egentlig så inderlig godt. 

Tv-serien hennes er fantastisk. 
Kanskje burde hun heller fortsette å skrive for den. 
