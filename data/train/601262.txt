Minner fra krigsårene på Birkeland
Sjarmerende erindringsbok om hvorledes en familie i Birkenes opplevde årene bak blendingsgardinene og et nærsamfunn plaget av tyske okkupanter. 

De fem søsknene Bjorvatn, Øyvind, historiker, stortingsrepresentant, Kjell, professor emeritus, Mari, sykepleier og miljøarbeider, Bjarne, lege, professor emeritus, og Einar, lektor og tidligere NRK-journalist, alle født i 30-årene, har skrevet sine erindringer om oppveksten på Birkeland i krigsårene. 
Det er blitt en bok de fleste som opplevde krigsårene kjenner seg igjen i. 
Frykten, okkupantene som gjorde hverdagen sur og 

kvelder og netter bak blendingsgardinene. 

En hverdagshistorie om en familie som savnet en far som satt i tysk konsentrasjonsleir, men også en sterk skildring av nærmiljøet og hvorledes man fornærmet de nye makthaverne. 
Godt fortalt, med Kjell som hovedforfatter, med små tegninger av Bjarne og med filologen Einar som påpasselig litterær konsulent. 
Det er en bok som sjarmerer og påkaller egne erindringer, en bok man leser med glede. 
Det er samtidig en miljøskildring fra Birkeland og Herefoss-området som vil ha verdi for fremtidige historieskrivere. 
I tillegg er dette beretningen om å lese mellom linjene i brevene til og fra Aslak Bjorvatn som tilbrakte to år i Sachsenhausen. 
