Ustødig
Mari Jungstedt: 
«I DENNE SØTE SOMMARTID» 
Oversatt av Tove Bakke Samlaget 320 s., kr. 349,- Drap, gamle tragedier og etterforskning lagt til Gotland. 

Familiemann og snekker Peter Bovide er på joggetur en grytidlig morgen på en av øyas strender da han blir brutalt myrdet. 
I sitt forsøk på å finne ut hvorfor, avdekker etterforskerne Anders Knutas og Karin Jacobsson både svart arbeid og svart sprit. 
Samtidig skildres en tjue år gammel fortelling om et tysk par som tar med seg døtrene sine på en lenge etterlengtet ferie til øya. 

Hva har disse historiene med hverandre å gjøre? 
Flere drap dukker opp, men fortellingen er like opptatt av familiekrise og andre kriser samtidig, og vingler litt for mye i for mange retninger. 
Den lokale TV-reporteren Johans forhold til eksen tar vekk litt for mye fokus fra den allerede litt dunkle drapsgåten, og gåten blir også litt for overtydelig før vi virkelig nærmer oss slutten. 

Morderen er uventet, og den dramatiske slutten avdekker også indre og gjemte dramaer i etterforsker Jacobssons liv. 
Hun blir et tydeligere og mer interessant menneske mot slutten, men jeg savner et mer konsentrert og tydelig fortellergrep gjennom hele romanen. 

MARI NYMOEN NILSEN 
