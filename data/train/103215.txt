Et kritisk halvår
Oversatt av Svein Svarverud, 783 sider, 339 kroner, Pantagruel 

Mursteinsbøker fra annen verdenskrig er det etter hvert blitt mange av. 
James Hollands siste er intet unntak. 

Den britiske historikeren James Holland er meget produktiv. 
Ja, Pantagruel forlag kommer med enda en bok av ham til høsten. 
Ved siden av å skrive krigsbøker, har Holland laget store fjernsynsserier for BBC. 
Battle of Britain er omtalt av mange, fordi dette slaget var så viktig for verdenskrigens utfall. 

Og i Hollands versjon, «Slaget om Storbritannia», spares det ikke på detaljer. 
Her er mange gode kart, plansjer og oversikter ved siden av 48 kapitler, mange av dem meget detaljerte, noe Holland er god på. 

Fortjenstfullt er Hollands ambisiøse kildemessige anslag: 
Han beskriver slaget både fra britisk og tysk side. 
Han har overgripende perspektiver på dette strategisk viktige slaget, men makter samtidig å følge enkeltmennesker. 
Leseren blir «tatt med» på tokt med både britiske og tyske flygere og følger både offiserer og politikere på begge sider. 

Teksten kan fortone seg noe ordrik og krevende når en stor historie skal formidles gjennom enkeltmennesker, dialoger, side om side med den nødvendige fremdriften i krigsforløpet. 

Samtidig er det bokens bredde i kilder, muntlige og skriftlige, som er dens styrke. 

Etter tyskernes offensive blitsangrep våren 1940 og Frankrikes overraskende fall i juni 1940, var Storbritannia alene igjen. 
Tyskland fremsto suverent, flyangrepene var massive, var det mulig for Storbritannia å holde stand overfor Hitler? 
Det var et meget kritisk halvår, energisk skildret. 
Holland er en dyktig formidler som både leg og lærd kan ha glede av. 
