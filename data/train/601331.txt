Om å bli en annen
Kreativ vri på identitetstyveri. 

Også årets bok fra Tor Edvin Dahl er en slags psykologisk thriller, men er ingen krim i ordinær forstand. 
Den handler om en mann som ved en tilfeldighet blir tatt for å være en annen, og i kraft av det opplever positiv oppmerksomhet som setter i gang en personlighetsutvikling. 
Romanen handler om tidens store tema: identitet og selvkonstruksjon; om at vi spiller roller og blir de personene vi skaper oss til. 

Det er måten Dahl skildrer dette på som blir så fascinerende. 
Han tar oss med inn i hodet på mannen som blir forvekslet; vi opplever hans forvirring og deretter hvordan han føler seg styrket og modig ved å ta på seg personligheten til en annen. 
Forfatteren trer tilbake og lar oss oppleve det hovedpersonen gjør, at han ser munnen til en snakkende dame bevege seg uten å feste seg ved ordene, at noen tar ham i armen og drar ham med, kysser ham febrilsk på munnen. 
Drar ham med i spennende sex, han som pleier å bli avvist av kvinner som kjedelig og karakterløs. 
Å bli en annen blir forløsende på både ham selv og andre. 

Så tar det hele av. 
Mannen gjør den andre til sitt livs prosjekt. 
Blir er «stalker». 
Drømmer om kona til den andre. 

Midt i boka snur perspektivet. 
Vi havner hos mannen som blir stalket, og takket være samme fortellerteknikk, avslører forfatteren at denne mannen har følelser, tanker og erfaringer som ikke fanges opp av omverden, kona eller stalkeren. 
Han er med andre ord ikke det man kan lese seg til på google. 
Mennesket er ikke identisk med sitt speilbilde. 

Så skjer det uunngåelige; de to mennene møtes, vurderer hverandre. 
Vi skjønner at stalkeren har tippet over. 
Leken har tatt overhånd. 
Det ender dramatisk, men hva som konkret har skjedd vet vi ikke før mye senere. 

Det er i aller siste del av romanen at den blir til en slags krim med trekk som likner på den fandenivoldske teknikken som brukes av Roald Dahl, den engelske forfatteren av burleske historier som er blitt oversatt til norsk av nettopp Tor Edvin Dahl. 

Men der en krim gjerne ender med sorg og elendighet, har denne en overraskende, og fascinerende, «happy end». 
