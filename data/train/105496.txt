Bokanmeldelse:Frode Granhus: 
«Djevelanger» 

Noe av det verste som kan skje, har hendt. 
Lille Ida er borte. 

Krim 334 sider Kr 349,- Schibsted forlag 

Mor holder oppsyn med datteren gjennom vinduet. 
Det er en strålende sommerdag, og Ida har lekt der så mang en gang. 
Men så - bare noen sekunder og hun er ute av sikte. 

﻿Familien er rar, oppdager Rino Carlsen på politikammeret i Bodø som sammen med Guro Hammer er teamet i etterforskningsgruppen. 
Hammer er ekspert på vold mot barn, hun er dessuten en attraktiv kvinne for Rino, som håper i sitt indre. 

Idas far er omreisende og tilhører en liten, troende menighet. 
Og faren insisterer på at Ida dukker trygt opp igjen hjemme om tre dager. 
Samtidig er en annen kvinne bundet fast i en gyngestol. 

Langsomt løftes en gammel historie fra 27 år tilbake inn i etterforskningen, da to andre småjenter ble borte. 

En jente kom til rette, den andre aldri. 
Hva er sammenhengen mellom Ida og den gamle forsvinningssaken? 

Leseren følger gjerningsmannen som bærer lille Ida om bord i hurtigruten i en sekk, og deretter bærer det av sted med hurtige, glimtvise sprang mellom nåtid og fortid mellom de mange aktørene fra fortiden. 

Ja visst er vi i gang i Frode Granhus' trygge hender, i en kriminalhistorie som utspiller seg i Nordlands vakre øyrike Lofoten, der en sentral kommunikasjonen gjennom tiårene alltid har vært hurtigruten. 

I forrige krim, «Stormen», eksellerte Granhus med skildringer av vær, storm, blåst . 
Miljøskildringene sitter ikke så godt i denne krimmen, i stedet for vær og natur blir det nå litt i overkant med geografi, uten at leseren blir like fortrolig innviet i landskapene. 

Vi ønsker oss mer av det Granhus behersker så godt i neste bok. 
Men nøkkelen med hurtigruten er godt. 
Les selv! 
