Dansker i alliert uniform
333 sider, 299 kroner, Informations Forlag 

Danmark og Norge ble okkupert av Tyskland på samme dag, men «besættelsen» i Danmark og okkupasjonen i Norge forløp vidt forskjellig. 

Det samme gjaldt innsatsen på utefronten. 
Denne interessante boken av Jakob Sørensen, «For Danmarks ære», forteller den ukjente historien om de om lag 1000 danske menn og kvinner som frivillig meldte seg til alliert tjeneste. 

Den danske historikeren Christian Tortzen dokumenterte behørig de danske sjøfolkenes innsats på krigshavene. 
Men denne historien handler om en annen gruppe, om dem som selv meldte seg og havnet i krigstjeneste ute i hær, flåte eller flyvåpen. 

Det ble etablert en eksilorganisasjon, Det Danske Råd, i London i september 1940, med ambisjon om å rekruttere dansker til alliert innsats, uten å lykkes med å rekruttere mange. 
De 1000 menn og kvinner som faktisk kom, havnet på en rekke fronter, ble ganske alene og ensomme i sine uniformer; de hadde ikke landsmenn rundt seg. 

Danskene hadde ikke, som nordmennene som strømmet til alliert innsats, noen eksilregjering og et apparat i Storbritannia som kunne støtte dem økonomisk. 
Motivasjonen drøftes - det handlet nok om patriotisme, men også om atskillig eventyrlyst. 
Selv om de frivillige satte sitt liv i fare, ble denne allierte innsatsen i etterkrigsårene nesten glemt. 

Historikeren Jakob Sørensen arbeider i dag ved Frihedsmuseet i København, og boken er en bearbeidet versjon av hans doktoravhandling med en solid dokumentasjon. 
Boken er nok tenkt å balansere fremstillingen av kollaborasjon og samarbeidspolitikken i det okkuperte Danmark. 

Uansett er historien verdt å vite om. 
