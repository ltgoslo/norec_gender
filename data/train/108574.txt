Stort om litteratur og kjærlighet
Oversatt av Kari og Kjell Risvik 479 sider Kr. 349,- Gyldendal 

Bokens hovedperson, Daniel, blir som tiåring tatt med av sin far til et sted kalt «De glemte bøkers kirkegård», her finner han en bok av en obskur, avdød forfatter ved navn Julián Carax. 
Daniel blir besatt av å finne ut mer om ham. 

Boken er lagt til tiden rundt den spanske borgerkrigen, og utfolder seg i Barcelona, i en tid med klart definerte kjønnsroller og hvor onde mennesker får utfolde seg temmelig fritt. 

Daniels søken etter svar rundt gåten Carax vikler ham inn i et sjalusidrama som går flere tiår tilbake, samtidig stuper Daniel selv inn i kjærlighetens labyrinter hvor en tenårings naivitet og pågangsmot gjør at en lykkelig utgang synes umulig. 
«Vindens skygge» er en fascinerende bok, hvor stadig nye kapitler om Carax blir tilføyd, og som i enhver spenningsroman er det ikke lett å vite hva og hvem man skal tro på. 
Det er ikke lett å legge fra seg «Vindens skygge», og det er heller ikke lurt å gjøre det. 

For det er mye å holde styr på, alle de parallelle handlingene og karakterene gjør det til en temmelig uoversiktlig bok, hvor det er viktig å ha hukommelsen i orden om man ikke skal falle av lasset. 
Den kan også leses på flere plan, fra en ren spenningsbok til en mer avansert litterær kjærlighetserklæring til all verdens bøker, med referanser til annen litteratur på så å si hver eneste side. 

Zafon går heller ikke av veien for noen heller billige triks, med lange brev og gjenfortellingsmetoder som er noe pussige, uten at det forringer denne strålende leseropplevelsen i stor grad. 
Sjelden har det kommet en bok med en målgruppe som er så vid. 
