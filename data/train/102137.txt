Bokanmeldelse:Jo Nesbø: 
«Kakerlakkene 

Kriminalroman - 339 sider Pris kr. 279 Aschehoug NB. 
Denne bokanmeldelsen sto førte gang på trykk i 1998. 

Hva har Jo Nesbø og Tina Turner til felles? 
Begge starter i hundre og blir der. 

Debuten i fjor med «Flaggermusmannen» var ingen tilfeldighet. 
Nesbø fortsetter med «Kakerlakkene», en riktig ambassadørmix av det bedervede, uhyggelig slaget. 
Forfatteren har forsynt seg grovt av virkelighetens skrekkinnslag som drap, korrupsjon, narkotikakriminalitet, tortur, utpressing og anrettet en spennende, troverdig historie, ikledd et drivende sprekt, dynamisk språk. 

Altså: 
Norges ambassadør i Thailand blir funnet drept på et horehus i Bangkok. 
Den drepte har nære bånd til Norges kristne statsminister. 
Oslo legger opp til en retusjert versjon av det inntrufne for å unngå skandale. 
De trekker en genreriktig forfyllet, ensom politimann opp av hatten og satser på at han skal spille rollen som nyttig idiot. 
Men Harry Hole ønsker seg et anstendig liv, han vil ut av alkoholgjørma og har æresbegreper. 

Og bak alle de blankpussede fasadene i den norske kolonien i Bangkok står skjelettene i kø i skapene og stepper. 
Se fram til en herlig stund med Nesbøs kakerlakker! 
