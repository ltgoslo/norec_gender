Hardkokt og brutalt
«Barcode» halter mellom temposterk og nattsvart storbyrealisme, vel kreative påfunn og krimsjangerens standardløsninger. 

Terje Bjøranger: 
Barcode. 
383 sider. 
Cappelen Damm. 

Terje Bjørangers «Barcode» er ubehagelig. 
Den gjør vondt, den er spennende, den er greit fortalt. 
Samtidig er den langt fra original. 
Den har tempo og driv, men både språklig og strukturelt er den ganske ordinær, og den inneholder også noen litt for søkte elementer. 

Det åpner med at en ung kvinne finnes død ved Sognsvann i Oslo, og hun har en bemerkelsesverdig tatovering. 
Samtidig hopper en kjent politiker foran toget. 
Om de to hendelsene henger sammen? 
De som gjetter riktig, får et halvt poeng. 

Ganske raskt oppdager både etterforsker Charlie Robertsen og leseren at dette handler om kynisk menneskehandel, prostitusjon, narko og internasjonal, organisert kriminalitet. 
Dette er nokså hardkokt, med andre ord, og vi får tro at det ligger en viss grad av storbyrealisme i miljøene som skildres, ettersom forfatteren er politiadvokat i Kripos. 

Men Bjøranger har ikke skrevet en dokumentar, på ingen måte. 
Han har diktet opp en blodig røverhistorie som på samme tid er altfor søkt og altfor gjenkjennelig. 
Han gir tatoveringene en betydning som er vel kreativ, et påfunn som flytter historien bort fra den nattsvarte, nordiske asfaltkrimmen og inn mot psykologisk kodekrim der Dan Brown og andre lurer i krokene. 

I kontrast finner vi en god del kjedelig hyllevare fra krimsjangerens overskuddslager; den passe uryddige etterforskeren, de kursiverte jeg-partiene innimellom (men ikke fra skurkens side, denne gang, takk og lov!), den bløthjertede banditten, antydet kjærlighet midt i brutaliteten, og aller verst – den lett gjenkjennelige skurken som beveger seg i utkanten allerede tidlig i storyen. 
