Hitlers barn
Oversatt av Berit Nøkleby. 
571 sider, Kr. 393,-, Aschehoug 

Viktig dokumentarverk om Hitlers planer for Europas barn. 
Flommen av bøker om andre verdenskrig gjør at man ikke lenger forventer noe virkelig nytt når en ny utgivelse kommer. 

Men Lynn H. Nicholas har klart det i denne boken om Europas barn under nazismen. 

Her i Norge kjenner vi til Lebensbornprosjektet, der man skulle samle ariske barn for å dyrke en fremtidig herrerase. 
Men nazistenes storstilte planer for å endre sammensetningen av den europeiske befolkningen gikk langt ut over dette. 

Utrenskninger, forflytninger, klassifiseringer og ikke minst indoktrinering er sentrale stikkord. 

Nicholas tilnærming til denne problematikken er bred i dobbelt forstand. 

For det første viser hun hvordan rasetenkningen var utbredt i hele den vestlige verden da Hitler kom til makten. 
For det andre skriver hun barnas skjebne inn i en generell fortelling om hvordan innbyggerne i Tyskland og de okkuperte landene opplevde krigens dager. 

I sum er dette et dokumentarverk som gir uvurderlig innsikt i hvordan vanlige mennesker ble berørt av ideologiske strømninger som sier at noen mennesker er mer verdt enn andre. 

Mange av skildringene er naturlig nok tragiske, men Nicholas trekker også frem flere av heltene som forsøkte - og tidvis lyktes med - å hjelpe barna unna nazistenes grep. 

STEN INGE JØRGENSEN 
