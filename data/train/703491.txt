Et lite eventyr
Ja, alle vi fra Ryfylke vet at det er Haugesund som er den virkelige forbryter-byen i Norge. 

Stavanger var alltid den litt søvnige og uhorvelig velstående fylkeshovedstaden i sør. 
Men i Haugesund var det skarpe kanter, syngende dialekt og kjappe fornærmelser – for ikke å snakke om forholdsvis mange tungt narkomane og en svært belastet rutebilstasjon. 

Ungdomsskolelærer Geir Tangen brakdebuterer som kriminalforfatter, etter å ha gledet oss med blogg i flere år. 
"Maestro" blir levert på eget forlag, noe som sjelden er et kvalitetsstempel, men Tangen viser seg å ha masse overskudd, skriveglede og interesse for intrikate intriger. 

"Maestro" er som du skjønner inspirert av Kaizers-plata, her handler det om en seriemorder som slår med taktstokken i sitt helt personlige rekviem. 

Vi liker journalisten Viljar Ravn Gudmundsson i Haugesunds Avis, for fire år siden avisas stjerne-journalist, men nå en skygge av sitt eget briljante selv. 
Hvorfor gikk det slik? 
Det finner vi snart ut samtidig som vi blir kjent med politietterforsker Lotte Skeisvoll, et etterforskningsteknisk funn som kunne ha gjort mye nytte for seg i Kripos. 

Men nå ramler altså Gudmundsson og Skeisvoll rundt i nordfylket i stedet og der gjør de det bra. 
Tangen later ikke som om han har større ambisjoner enn å underholde, dette er en rasende festlig historie der (nesten) alle klisjeene står i kø og forfatteren virkelig får brukt all sin åpenbare kunnskap om krimlitteraturen. 

Store pluss for humor, lokal koloritt og personbeskrivelser som brått står ut av boka og kaster lange skygger. 
Intrigen holder også mål helt fram til en hjertelig velkommen overraskende slutt. 

Så vi snakker om fire pluss på terningen her. 
Litt mer finpussing av språket og litt mer følelse av at dette betyr noe, så snakker vi potensiell klassiker-krim fra Haugesund. 
