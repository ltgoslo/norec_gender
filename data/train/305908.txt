Sterke kvinner og store slag
Jan Ove Ekebergs nye vikingroman. 

Vikingfortellinger er en het sjanger for tida. 
Det siste året har jeg hatt gleden av å lese Tore Kvævens «Når landet mørknar», om vikingene på Grønland. 
Og Bjørn Andreas Bull-Hansens «Jomsviking», der Olav den hellige har en sentral rolle. 
Det har han også i Jan Ove Ekebergs serie om Olavs yngre halvbror, Harald Sigurdsson. 
Han var Norsk konge fra 1046 til 1066, under tilnavnet Harald Hårdråde. 

I første bok, «Krigens læregutt», fulgte vi unge Harald inntil slaget på Stiklestad i 1030, der hellig-Olav skal ha falt. 
Harald flyktet til fyrst Jaroslav i Holmgard, nåværende Novgorod. 

Denne boka dekker tida i Holmgard, og hans eventyrlige reise mot Miklagard, eller Konstantinopel. 
Håpet er å bli tatt opp som væring, det vil si leiesoldat for det mektige keiserparet av Bysants. 

Sterke kvinner 

Boka åpner med at modige og snedige Harald vinner et slag mot venderne for Jaroslav. 
Da får han en farlig fiende i venderen Pritbor, hvis jakt vi følger i en parallellhistorie. 
Som en tredje parallellhistorie følger vi Kitai, høvdingedatter til «det djevelske» rytterfolket Khazarene. 
Hun blir framstilt som en blanding av amasone og gudbenådet kriger. 
For kvinnene har en sentral rolle, og Ekeberg har heller ikke lagt bånd på seg i portrettet av Bysants’ keiserinne Zöe. 
Stor som en mann, med et voldsomt begjær som rammer den lyshårede ynglingen Harald. 
Den tredje kvinnen er Jelisaveta, som senere ble Haralds dronning under navnet Ellisiv. 

Slag i slag 

Kanskje har jeg blitt bortskjemt av Kvæven og Bull-Hansen, men jeg synes ikke «Djevelens rytter» sitter like godt som «Krigens læregutt». 
Vel er dette en oppdiktet underholdningsroman delvis bygget på Snorres upålitelige kongesagaer, men når Harald eksempelvis grunner over hvilke følelser Jelisaveta kan ha for ham, er det ikke veldig troverdig. 
Jeg kan ikke tenke meg at ekteskapet mellom de to var avhengig av hva fyrstedatteren måtte føle for den ambisiøse vikingen. 
Jeg savner også et mer samlende episk senter. 
Det går bokstavelig talt slag og slag, inntil Harald må vinne et forrykende hesteløp på Hippodromen i Konstantinopel. 
Akkurat dét er en sjanger den proffe Ekeberg kan. 
