Gudfaren vender tilbake
Oversatt av Frank Lie. 
Damm 584 s., kr. 349,- 

Den inneholder blendende godt fortalte historier, spennende episoder og interessante analyser. 
Men også en god del snikksnakk. 
Underholdende er den, man fascineres - og frastøtes - av det korrupte og kriminelle miljøet som skildres og som strakte sine armer ut nesten overalt i USA etter krigen. 

Forstemmende virker det imidlertid når forfatteren av og til gir seg inn på det rene, spekulative publikumsfrieri. 
Noen egentlig fortsettelse av Mario Puzos store verk «Gudfaren» er boken ikke - til tross for at det er Corleone-familien og dens venner og fiender som fortsatt står i sentrum. 

Heller er den nye romanen et tillegg til Puzo, en utdyping av hans figurer og hele fortelling. 
Men den faller fra hverandre i enkeltepisoder og er uten den samlende kraft som Puzos bøker hadde. 
Riktignok har Gudfarens sønn Mike det som sitt store mål å gjøre familiens store foretagender legitime og godtatt. 
Men noen rød tråd, enn si visjon, er det ikke i boken. 
Portrettene av de gamle vennene til mafiosolederen er ofte mer gripende og fargerike enn de er av Mike selv, og oppleves som det beste i romanen. 
Ved siden av de bilder man får av helt nye personer, så som bossene fra mafiabandene i Chicago og L.A. 

Handlingen er ganske komplisert og vidt forgrenet. 
Den strekker seg fra maktens tinder i Washington og New York til loffer- og spillemiljøene i L.A. og Las Vegas. 

Forfatteren har gjort en research som må ha kostet ham år. 
Han konstaterer blant annet at mafiosoene har skaffet seg innpass i det politiske liv, i politiet - ja, selv i underholdningsbransjen og i businessen omkring begravelser. 
Mye av boken går med til å gjengi de store sammenkomstene som forbryterne hadde - allmøtene, komitédiskusjonene. 
De er drepende kjedelige. 

Helt igjennom udramatiske. 
Heldigvis brytes de ofte av action, av futt og fart og spenning. 
Og da er man jo med. 

Mye fin humor har han òg, Winegardner; ikke så lite ondskapfull. 
Sangeren Frank Sinatra, for eksempel, får så ørene flagrer. 
Boken er velskrevet. 
Men noen ny Puzo er forfatteren ikke - selv om Gudfar-fansen nok vil godkjenne ham. 
Han kan virke ganske hul og overdrivende. 
Likevel: 
En ny bestselger er helt åpenbart ute på markedet. 
