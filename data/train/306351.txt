Sterk historie om en av Norges største poeter
Viktig biografi om Sigbjørn Obstfelder, men den lider av elefantsyke. 

Hvilke spor legger et menneske tilbake etter seg på jorda? 
Og hvor lett er det å følge dem mer enn hundre år etter at de er døde? 

Den som leter, finner. 
Dikteren Sigbjørn Obstfelder (1866-1900) er i hvert fall godt dekket. 
«Obstfelders korte liv har vist seg å være forbausende veldokumentert,» skriver hans biograf Hanne Lillebo innledningsvis i sin bok «Obstfelder – En biografi». 

Hun mener folk i dikterens nærhet må ha fornemmet at han var en betydelig person og at de derfor tok vare på brev, manuskripter, nedtegnet erindringsbrokker og så videre. 

Bare én diktsamling 

Etter flere års arbeid har Lillebo skrevet den hittil mest samlende og fyldestgjørende boka om en av Nordens mest betydelige lyrikere. 
Obstfelder er blitt stående som vår første modernist. 
Han frigjorde poesien fra rim og bunden verseform allerede på 1880-tallet, rundt tredve år før Edith Södergran. 

Han skrev enkelt og anskuelig og innlemmet hverdagen i sitt poetiske univers. 

Han utga bare én diktsamling, «Digte» (1893). 
Siden skrev han bare sporadisk dikt. 
Han konsentrerte seg om prosalyrikk, romaner og skuespill. 
Den ene samlingen er til gjengjeld blitt ikonisk. 
Obstfelder er et navn med klang langt utenfor landets grenser. 
Hans siste verk, «En prests dagbok» inspirerte for eksempel Rainer Maria Rilkes eneste roman, «Malte Laurids Brigge» (1910). 

Litt for «bredt anlagt» 

Tidligere har Johan Faltin Bjørnsen skrevet boka «Sigbjørn Obstfelder. 
Mennesket, poeten og grubleren» (1959) og Martin Nag «Sigbjørn Obstfelderen. 
Uro og skaperkraft» (1996). 
Mye kildemateriale er kommet til særlig siden den første av disse så dagens lys. 

Nags bok er på sin side sprelsk, eruptiv og full av springende entusiasme. 
Den er en fryd å lese i all sin impresjonistiske glød og tankeflukt, men den er knapt noen folkebok. 
Lillebo har forsøkt å skrive en «bredt anlagt biografi som behandler både liv og verk». 

Dette lykkes hun bare delvis med. 
Boka er riktignok både lett tilgjengelig og pedagogisk anlagt. 
Den følger dikteren fra fødsel til død og er grundig kildebelagt med en overveldende mengde fotnoter. 
De er det stort sett unødvendig for den jevne leser å bry seg med. 
De henviser mest til kilder og byr bare unntaksvis på utfyllende opplysninger. 

Minutt for minutt 

Boka kan leses av enhver, fri som den er for akademiske termer. 
Samtidig lider den av biografisk elefantsyke. 
Mange av dagens biografer jobber i den litterære mursteinsbransjen. 
De presser inn for mye stoff av frykt for at ikke alle funn skal komme med. 

Resultatet kan gi en illusjon av minutt-for-minutt-skildring, noe som selvsagt er umulig. 
Selv i de mest kildebelagte liv fins store hull, noe Lillebo ikke legger skjul på. 
I tillegg har Obstfelders tekster vært for fristende å sitere - i utdrag som blir altfor lange og som tynger framdriften i boka. 

En nødvendig bok 

Disse innvendingene til tross, Hanne Lillebo har skrevet en nødvendig bok. 
Hun plasserer Obstfelder i historien og i det litterære liv. 
Hun beskriver hans tragiske utgangspunkt i en familie der mora fødte 17 barn på 25 år og døde da det siste kom til verden. 
Der faren, som var baker, gikk konkurs og under halvparten av søsknene vokste opp. 

Hun skildrer Obstfelders økende bevissthet om sine skapende evner, mens han vakler mellom musikken og poesien. 

I likhet med sine etterfølgere Kristofer Uppdal, Olav H. Hauge og Gunvor Hofmo slet han med mentale problemer og innleggelse. 

Uten å legge vekt på det, tar Lillebo et oppgjør med den forestillingen Christian Krohg spredte, gjennom sitt kjente intervju, om at dikteren var en tilbaketrukken og livsfjern figur, fortapt i sin egen drømmeverden. 
Lillebo skildrer en mann som i mange situasjoner var aktiv og pågående. 
For eksempel oppsøkte han med stort hell både Kielland og ekteparet Garborg før han selv var et navn. 

Jenter kommer og går 

Obstfelders forhold til kvinner er en rød tråd gjennom boka. 
Han var ofte forelsket, men knapt noen casanova. 
Han forfektet avhold før ekteskapet også for menn. 
Han var på horehus, men var ingen kunde. 
Spørsmålet var om han var en idealist, eller om han tvilte på seg selv som erotiker, som en kilde uttrykker det. 

Til slutt ble han gift, med en legendarisk vakker dansk kvinne, som fødte hans eneste barn samme dag som han selv døde av tuberkulose, 33 år gammel. 

Det er slike skjebner myter blir bygd av. 
Lillebo har skrevet en viktig bok, både om myten og det levende livet. 
