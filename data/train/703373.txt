Roman:Grønlandske forviklinger 

Stramt strukturert skildring av grønlandske hverdagsskjebner 

Kim Leine: 
De søvnløse. 
Roman. 
157 sider. 
Cappelen Damm 

Året er 2025. 
Midtnattsolen lyser. 
Europa er i krig, men oppleves gjennom tv som et Langt-vekk-i-stan. 

I den østgrønlandske småbyen Tasiilaq prøver sykehusansatte, pasienter og andre innbyggere gjennom et hektisk sommerdøgn å gjøre jobben sin, bli friske, leve ut drømmene sine, få hverdagen i vater. 

Dette er rammen for «De søvnløse», den femte romanen til Kim Leine. 
En dikter som ble født i Telemark i 1961, dro til Danmark som 17-åring, tok sykepleierutdanning, jobbet 15 år på Grønland, forfatterdebuterte i 2007 og i 2013 vant Nordisk Råds litteraturpris med «Profetene i Evighetsfjorden», en religionskritisk roman om kollisjonen mellom grønlandske inuitter og dansk kolonimakt, først og fremst representert av ekle misjonsprester. 

Da «De søvnløse» kom ut på dansk, kalte forlaget teksten en «stafettroman» - en god benevnelse på en kollektivskildring holdt i tredje person der synsvinkelen forplanter seg fortløpende og raskt mellom de fleste av de mer enn tyve navngitte personene som bærer handlingen. 
Sakkunnskapen om forholdene på hospitalet er ubestridelig, og den grønlandske naturen avtegner seg med sanselig snert. 
Men krigsmotivet er daft turnert, og ingen av de mange aktørene stiger fram i helfigur. 

Det dreier seg om raske, pedagogisk utformete skisser av leger og sykepleiere, av en kvinnelig tysk antropolog med brekte ankler, en schizofren mann, en kreftsyk kvinne, en portør, en truckfører, en ambulansesjåfør, en voldtatt mor, en kvinnelig tolk, en politimann med hestehale, en prest og hans kjæreste, en borgermester og hans mor – personer som hopper inn og ut av handlingen og er fanget mellom hverdagsplikter og lengsler, ekteskap og utroskap, natur og kultur, grønlandsk og dansk, liv og død. 

Det dramatiske høydepunktet knytter seg til jakten på en mentalt ustabil pasient som har flyktet fra sykehuset. 
I den sekvensen belyses skillet mellom de lokales overvintrete, mytologiske forestillinger, tradisjonell kristendom og en mer rasjonalistisk holdning til tilværelsen. 
