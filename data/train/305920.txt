En barnebok om miljø som bør inn i enhver bokhylle
Pedagogisk i ordets beste mening. 

Miljøjournalist Ola Mathismoen og illustratør Jenny Jordahl har i et par år laget tegneserien «Grønne greier» i Aftenposten Junior. 
Nå har de stukket hodene sammen og samlet nye og gamle striper i et omfattende faktaverk «om natur og miljø og sånt». 
Boka er begrepslæring og bevisstgjøring i stor skala, og en klar kandidat når nye pensumlister skal lages. 

Blandingsform 

Bokskaperne er selv aktører i disse tegneseriestripene om natur og miljø. 
De samtaler, diskuterer og stiller hverandre kritiske og undrende spørsmål. 
De farter til eksotiske strøk, ned i havet, inn i de dype skoger, og snakker om forurensning, naturens prosesser, truede dyr, havet som stiger. 
Alle kan lære noe her: 
Hvilke dyr tåler dårligst forurensning, har Norge regnskog, og visste du at det finnes bakterier som spiser plast? 

Stort og smått diskuteres, og hvis noe er vanskelig: 
«Hø. 
Det må du forklare nærmere.» 
Dermed får leseren gjennomgått vanskelig stoff en gang til. 
I tillegg til rutene har boka rene faktasider, dobbeltsidige illustrasjoner der leserens lete-muskel aktiviseres, Quiz og andre nøtter å knekke for barna gjennom sam-tenking. 
Denne vekslingen i form bidrar til å gjøre formidlingen dynamisk og levende. 
Jordahls fargesterke illustrasjoner er livlige og skaper energi og humor. 

God miks 

Boka er pedagogisk i ordets beste mening. 
Konkret og oversiktlig, visuelt og verbalt. 
Den er bevisstgjørende og forklarer begreper som ofte kommer ut av politikermunn. 
Som «det grønne skiftet», «fornybar energi», «klimaavtalen». 
Holdningen er alltid positiv og aktiv: 
«Miljøproblemer kan løses!!» 
Faktaene kan være artige, skremmende eller bent frem skumle: 

«Noen edderkopper danser for damene. 
De med finest dans vinner damens hjerte». 
Eller: 
«Forsøk med mus viste at svevestøv gjorde at musene glemte raskere, og flere fikk Alzheimer». 
Eller: 
«Forskere tror at hvithaien kan dukke opp når som helst her». 
Blandingen av det lette og tunge, morsomme og sørgelige i tekst og tegning, gjør boka til en god miks. 

Sammenheng 

«Grønne greier» er et omfattende verk i stort og tungt bokformat. 
Kanskje hadde det vært mer brukervennlig å dele den opp i tematiske småbøker. 
Noen lange setninger med litt gammeldags ordstilling kunne også vært unngått. 
Det viktigste boka gjør klart, er hvordan alt henger sammen i naturen: 
Forurensning fører til mildvær som fører til mindre snø som fører til færre lemen som gjør fjellreven utrydningstruet. 
«Grønne greier» er naturfag, RLE og samfunnsfag i ett, og et viktig tilskudd til enhver bokhylle – hjemme og på skolen. 
