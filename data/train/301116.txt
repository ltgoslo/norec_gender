Har barnebokskrivingen til Jørn Lier Horst smittet over på voksenkrimmen?
William Wistings unge år. 

Den solide politietterforskeren Wisting mottar et brev stilet til ham. 
Det ble funnet bak en billedramme i leiligheten til en avdød 97 år gammel kvinne. 
Innholdet setter en støkk i ham. 
Det dreier seg om svaret på en 100 år gammel kriminalgåte. 

Slik åpner Jørn Lier Horst sin 11. bok om William Wisting. 
Denne samvittighetsfulle og medmenneskelige etterforskeren ved Larvik politikammer. 

Gammelmodig 

Det vil si, selv kaller Horst den for bok null. 
Vi bringes nemlig 33 år tilbake i tid. 
Da var Wisting nybakt tvillingfar, gift med nå avdøde Ingrid og nyutdannet patruljerende politi. 
Under en nattevakt blir det begått et ran i den lille kystbyen. 
Ranerne kommer seg unna, men Wisting har et spor. 
Parallelt kommer han over en forfallen låve, der det står en uhyre sjelden veteranbil. 
En Minerva, som skal ha forsvunnet en gang i 1920-åra. 
Nysgjerrigheten til den unge politibetjenten vekkes da han finner kulehull i bilen. 

Horst skal ha vært inspirert av Kristin-saken, som han selv var med på å etterforske, når han lar plottet være en såkalt cold case. 

Det er imidlertid lite som minner om den tragiske saken i denne boka. 
Snarere er plottet nokså gammelmodig og nesten uskyldig. 
Minerva-mysteriet bringer oss tilbake til 20-tallet, streikebryteri og en pengetransport. 
Det leder også inn i et lukket-rom mysterium. 
Den forfalne låven var låst innenifra. 
Wisting finner en gammel madrass og ei avis fra 70-tallet. 
Betyr det at vedkommende som engang holdt til der, aldri har forlatt låven? 

Solid og redelig 

Horst skriver like innsiktsfullt, solid og redelig, som Wisting etterforsker sakene sine. 
Vi får innblikk i Wistings kvaler mellom det å være god familiefar og god politimann. 
Horst lager et overbevisende bilde av 80-tallet, med furumøbler, skrivemaskin og fasttelefon. 
Mangelen på mobil blir påfallende når Wisting kommer opp i en dramatisk situasjon. 
Dramatikk er det for øvrig nokså skralt med i denne boka. 

«Når det mørkner» er en av Horsts seks utgivelser dette året, iberegnet tre årlige barnebøker om «Detektivbyrå nr. 2», og to i ungdomskrim-serien «CLUE». 

Han er med andre ord imponerende produktiv, men det kan virke som om barne- og ungdomsbokskrivingen smitter over på voksenkrimmen. 
Plottet i denne boka kan minne om en guttebok fra 50-tallet. 
Helt greit, men verken spesielt spennende, originalt eller spenstig. 
