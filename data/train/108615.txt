På leting etter et liv
Roman 336 sider kr 348,- Oktober 

Denne bokhøsten byr også på velskrivende debutanter, velsignet fri for skrivekunstakademienes overreflekterte flinkhet. 
Kjetil A. Brottveit er en av dem. 

I en skikkelig murstein av en roman følger han to unge hovedpersoner, Kari og Roar, bosatt i Trondheim, som hver på sin måte står på terskelen til en ny tilværelse. 
Hun jobber midlertidig i Nattradioen på Tyholt, han har gitt opp et hovedfagstudium og tømmer den akademiske nedturen til bunns som lærervikar. 

Det er ikke de store og dramatiske begivenheter som beskrives i denne romanen, verken på det ytre eller det indre plan. 
Tvert imot oppleves teksten som en tett vev av de hverdagslige ingredienser som sannsynligvis utgjør noenogtjueåringers tankeverden i 2003: funderinger omkring yrke, parforhold, vennskap, populærkultur, (litt) politikk, familie, bosted, festing og fremtidsutsikter. 
Altså ingenting sensasjonelt, og nettopp derfor er det en liten bragd at dette blir underholdende å lese, selv om noen av beskrivelsene blir dratt vel langt. 
