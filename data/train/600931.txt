Underholdende krim fra søsknene Holt
Forfattere: 
Anne og Even Holt 

Sjanger: 
Krim 

Forlag: 
Vigmostad Bjørke 

På ny har Anne Holt skrevet krim med sin lillebror, hjertelege og ingeniør Even Holt. 
Årets bok er lagt til et fotballmiljø i London. 
Historien tar av i det en ung fotballspiller faller død om på banen, men gjenopplives av bokas norske heltinne, som er hjertelege. 

Boka har driv og er fengslende og lettlest, dog med noen litt vel lange og unødvendige skildringer av ting som ikke bringer historien framover. 
Når forventningen er bygd opp, fungerer det ikke så bra med avsnitt som bremser drivet, så en lærer seg fort å hoppe over slike passuser og lete etter steder i teksten der «fyllet» er borte og handlingen gjenopptas. 

Boka er så godt som vold— og blodløs og er bygd opp som en detektivroman der det gjelder å bruke «de små grå» for å finne skjulte sammenhenger. 
Historien blir en blanding av jakt på israelske etterretningsagenter i Mossad og et dypdykk i fysiologiske mekanismer som kan gi nøkkelen til hvordan det er mulig å dope fotballspillere uten å etterlate spor. 
Den eneste bivirkningen dopet ser ut til å ha er «sudden death» (plutselig død), som boka heter. 

Når alt kommer til alt blir Mossad-sporet en avledning som virker noe søkt i forhold til de faktiske hendelsene, selv om det bidrar til å øke spenningen. 
Underholdende er boka i alle fall. 
