Prisverdig initiativ, men kunne vært mer spicy
Kokketruppen The Flying Culinary Circus har med denne boken gått rett i strupen på en av Norges mest spiste nasjonalretter: 
Fredagstacoen med kjøttdeig, krydderblanding fra pose og hermetisk tomatsalsa. 

Et prisverdig initiativ, selv om det nok også henger sammen med at de omtrent samtidig med bokslippet lanserte sin egen produktlinje med en rekke av sausene og marinadene som du finner oppskrifter på i boka. 
Det er ikke dermed sagt at boka framstår som noe sekundærprodukt. 
Kokkekvartetten byr på en lang rekke tips som kan gjøre halvfabrikata-tacoen til en bedre opplevelse. 
Veldig greit for oss som ikke alltid orker å sette i gang med tortillabaking, salsamekking og marinering av det ene og det andre når sofaen roper etter en lang arbeidsuke. 

Men skulle du være klar for å lage tacos aldeles fra bunnen av, finner du forklaringene du trenger her. 
Boken er delt inn i tre deler, hvor del en består av oppskrifter på lefser, chips og skjell, del to av kjøtt, fisk, krydder, marinader og "glaze", mens del tre presenterer salsaer og tilbehør. 
Forvirrende? 
Javisst. 
Det er en grunn til at de fleste kokebøker presenterer oppskrifter på ferdige retter først, og plasserer tilbehør og sauser enten sammen med rettene eller i et eget kapittel bak. 
Her må vi bla til side 46 før vi kommer til poenget. 

Heldigvis opererer forfatterne med et utvidet taco-begrep, og er ikke redde for å blande sammen ulike kulinariske retninger. 
Blant annet flørtes det friskt med diverse asiatiske tradisjoner og krydderier. 
Vi får også en rekke kjærkomne forslag til hvordan fredagsfavoritten kan lages med fisk i stedet for kjøtt. 

Vi prøvde først chilimania kylling-wrap med salat og ris, og det ble helt greit. 
Litt tam chilisaus, men sånt kan man jo fint improvisere fram til å passe ens egne smaksløker. 
Det viste seg etter hvert at det meste av det vi prøvde var relativt beskjedent krydret, i hvert fall sammenlignet med det vi spiste da vi besøkte tacoens opprinnelige hjemland. 
Fordelen med dette er jo at maten blir mer barnevennlig. 
De ivrigste chilielskerne vil nok likevel måtte oppsøke andre oppskrifter for å bli tilfredsstilt. 
