Peter Frankopan omskriver historien i ny bok, allerede en global bestselger
Med nytt liv midt i verden. 

Med sine omfattende kunnskaper og sin overlegne evne til å skrive godt og underholdende har den ambisiøse Oxford-akademikeren Peter Frankopan klart å gjøre sin nye versjon av verdenshistorien til en internasjonal bestselger. 

Vugge og veikryss 

Hypotesen er at «brua mellom øst og vest», regionen som strekker seg fra Middelhavets østkyst via Svartehavet til Himalaya, er sivilisasjonens vugge og veikryss. 

Det er innlysende at et selvsentrert Europa altfor lenge har plassert sin egen lille verden midt på kartet. 

Men flagellanten Frankopan går til ytterkanten, og pisker på: 
Den islamske erobringen rundt Middelhavet på 600-tallet var en mønstergyldig «ekspansjon», leser vi. 

Bokas folk, altså jøder og kristne, ble møtt med «barmhjertighet», skriver Frankopan. 

Beviselig feil 

Denne framstillingen er mangelfull og delvis uriktig. 
Forfatteren ignorerer det faktum at Muhammed beordret drap på 800 menn i den jødiske stammen Banu Qurayzah i 627. 
Frankopan begår dermed en unnlatelsessynd i en tid hvor vi tutes ørene fulle med at profeten, fred være med ham, var et ufeilbarlig menneske og et eksempel til etterfølgelse. 

Det blir etter hvert et mønster: 
Når de islamske erobringen og plyndringen av Vest-Europa stanset opp ved Poitiers bare 30 mil fra Paris i 732, var det ikke fordi invasjonshæren ble slått av Karl Martell, han med hammeren, men fordi muslimene fant mer rikdom og belønning andre steder. 

Frankopan skriver ikke hvor, men tenker kanskje på India der stormogulen «etablerte seg». 
Britenes erobring av India er derimot helt korrekt omtalt som imperialisme. 

Ved veis ende 

Frankopan avrunder sin lange reise langs silkeveiene med et helt grunnleggende og berettiget spørsmål om ikke Europas og Vestens tidsalder står ved veis ende. 

Vi kunne derfor ha ønsket oss en enda bredere omtale av den nye silkeveien, den gigantiske transportåra av jernbaneskinner og bredbånd det moderne Kina er i gang med å konstruere. 

Ellers er det, stort sett, bare å slippe løs adjektivene og istemme forlagets vaskeseddel: 
Fantastisk, fascinerende, stimulerende, spennende, avhengighetsskapende. 
