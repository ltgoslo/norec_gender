Vemmelig aktuelt
Oversatt av Kari Bolstad 332 sider Kr. 329,- Aschehoug 

To svenske skribenter med mye erfaring fra kriminalomsorg og jus debuterer med en roman om seksualmord og para-justis. 
To svenske skribenter med mye erfaring fra kriminalomsorg og jus debuterer med en roman om seksualmord og para-justis. 

Resultatet er en rå og til tider ekkelt spekulativ bok, som denne anmelder velger å se mer som et debattinnlegg enn et forsøk på litterær bragd. 
Hovedpersonene er mange, og litt for effektivt skissert som symboler: 
Den håpløse forfatteren som mister sitt eneste barn til en uforbederlig seksualmorder, og finner seg selv med en pistol i hånden. 

Den slitne fengselsvakten, som ikke vet om han greier å se «fittetjuvene» som mennesker. 
Den unge juristen, som ser hele sin karriere stå på spill når opinionen reiser seg mot det som faktisk er lov og sivilisert rett: 
Mennesker kan ikke bare springe rundt og drepe alle som har krenket dem. 

Her finnes få skildringer av kvinner, de som spiller med, fremstår mest som kulisser/rekvisitter i handlingen. 
Skildringene fra et liv i fengsel er blant de beste. 
På bunnen av denne verdenen står seksualforbrytere, nærmest fritt vilt for andre voldsforbrytere. 
Fangene fremstår som mye mer levende og komplekse figurer enn resten av bokens store persongalleri. 
Også glimt innom et nabolag der en tidligere blotter har slått seg til, er en satt på spissen og spennende studie i lynsjestemningens ulike stadier. 

Det er til en viss grad interessant å følge etterforskningen av bokens stygge seksualdrap, men fortellingen nærmer seg aldri den klassiske kriminalromanens kvaliteter. 
Språket er for glatt, for effektivt og rent ut sagt kjedelig. 
Men i driv, grøss og drama er det lite å klage på. 
Og som debattinnlegg er boken spennende: 

Hva skal vi gjøre med sadistiske barnemordere når rehabiliteringsforsøk ikke lykkes? 
Kan vi frikjenne en far som skyter sitt barns morder, og sannsynligvis har reddet flere unge liv? 
Er det samfunnets plikt å stanse opinionens lynsjelyst - med alle midler? 
Eller finnes det rett og slett udyr i menneskeham, folk som uten moralske eller etiske kvaler bør kunne fjernes fra jordens overflate? 

MAY GRETHE LERUM 
