Bokanmeldelse:Amos 
Oz: 
«Historier fra et landsbyliv» 

En perle av en bok med historier om mennesker i en liten landsby, hvis liv berører hverandre eller akkurat ikke berører hverandre. 

207 sider 299 kroner Arneberg forlag 

Langsomt stiger en liten verden fram for leseren, etter som vi leser oss framover i denne lille samlingen historier. 

Det tar tid før vi kommer inn i Amos Oz' univers, i grunnen like lang tid som det tar å lese de åtte historiene i boken «Landsbyliv». 

Men da sitter historiene, de små og de store, igjen i leseren. 
Den israelske landsbyen som risses opp, er Tel Ilan, hundre år gammel, omgitt av plantasjer og frukthager, i hjertet av de øde Manasse-fjellene. 

Her vandrer en fremmed mann inn på terrassen og skaker opp Arieh Zelnik som bor der med sin mor. 
Den fremmede sier han er i slekt og har krav på eiendommen. 
Ikke langt unna venter Gili Steiner på bussholdeplassen, men nevøen Gideon er ikke på bussen. 

Hun finner en frakk. 
Mens hun leter, passerer fortiden revy. 
På en gård høres gjentagende lyder om natten - hvem og hva er det? 

Borgermester Benny Avni leter etter sin kone. 
Sytten år gamle Kobi Ezra er ulykkelig forelsket i bibliotekaren og tar en offensiv - uten å avvises. 

Menneskene i boken har alle sine særegenheter, hemmeligheter, lengsler, drømmer og slår an en allmennmenneskelig streng. 
Langsomt og varsomt knyttes mange av karakterene i syv av historiene opp til hverandre, mens den siste historien bringer leseren et annet, mer overraskende sted. 

Oversatt av Kjell Risvik. 
