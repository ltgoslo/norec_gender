Bokanmeldelse:Eirik Vold: 
«Hugo Chávez. 
Revansjen» 

Grundig, men litt retningsløs dokumentar om fenomenet Hugo Chávez fra Eirik Vold. 

Dokumentar 470 sider Kr. 369,- Manifest Forlag 

Da han døde i mars i år, hadde Hugo Chávez vært Venezuelas leder i 14 år. 
I løpet av disse årene rakk han å bygge seg opp ikke bare som en nasjonal leder, men også som en regional politisk maktfaktor. 

Med sin særegne kombinasjon av grasrotmobilisering, populisme og personlig karisma la han grunnlaget for en helt egen form for latinamerikansk sosialisme. 

En slags grunnlovfestet revolusjon, som utløste et enormt sosialt eksperiment. 
Et eksperiment der folket - det vil si den fattige majoriteten - identifiserte seg med regjeringen og de styrende i en grad som aldri er sett tidligere. 

Eirik Vold kaller Hugo Chávez for en «militær demokrat», og enten man er enig eller uenig i en slik karakteristikk, er den i hvert fall et forsøk på å fange inn de spesielle forutsetningene som kunne frembringe fenomenet Chávez. 

Stikkord her er den historiske arven etter frigjøringshelten Simón Bolivar og drømmen om å skape en samlende, latinamerikansk politisk og kulturell identitet. 

Vold kjenner det venezuelanske samfunnet fra innsiden og sitter med så mye innsikt han gjerne vil dele at boken til tiden truer med å kantre av faktaovervekt. 

Forfatteren tar seg god tid til de deskriptive detaljene og stiller gjerne seg selv i sentrum av handlingen. 
Ellers har han en velkjent norsk venstresideinnfallsvinkel til historien, der den oppriktige beundringen for Hugo Chávez er lett synlig. 

Som et solid bidrag til norsk dokumentarlitteratur forsvarer likevel denne boken sin plass. 
