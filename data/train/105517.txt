Bokanmeldelse:Niklas Zetterling og Anders Frankson: 
«Hitlers første nederlag» 

Grundig studie av hvorfor Hitler mislyktes i forsøket på å ta den russiske hovedstaden under annen verdenskrig. 

Slaget ved Stalingrad har fått mest oppmerksomhet i litteraturen om nazi-regimets krig på østfronten. 
Men som de svenske militærhistorikerne Niklas Zetterling og Anders Frankson påpeker, var slaget om Moskva Hitlers første nederlag og trolig av større betydning enn tidligere antatt. 

Derfor lyktes ikke tyskerne 

I denne boken utdyper de hvorfor tyskerne ikke lyktes med den såkalte Operasjon Tyfon. 
Mest vekt er lagt på problemer knyttet til infrastruktur. 
Veiene var nesten ufremkommelige av søle, og styrkene mottok ikke de forsyninger de trengte i den gigantiske mobiliseringen. 

Zetterling og Frankson leverer en troverdig analyse, riktignok med en del gjentagelser og en ikke helt flytende fremstilling. 

For militærnerder er dette imidlertid gefundenes fressen, med systematisk oversikt over de stridendes ressurser, samt tallrike kart over deres bevegelser. 

Oversatt av Erik Ringen. 

STEN INGE JØRGENSEN 
