Tragedie for mor og barn
Forfatter: 
Karin Fossum 

Sjanger: 
Roman 

Forlag: 
Cappelen Damm 

Karin Fossum er en av landets største, nålevende forfattere. 
Hun har gode konsept, og skriver knallgodt. 
Det gjelder også i denne 12. krimboken der hennes Konrad Sejer skal løse en ny mordgåte. 
Denne gangen gjøres det ikke med etterforsking av spor og avdekkende undersøkelser, men ved sammensying av tre parallelle historier. 
Den minst interessante er politihistorien. 
Det er resten av boken som er gripende, men langt fra spennende. 
Den er så ordinært sosialrealistisk at en tar seg i å lure på om dette egentlig er en kriminalroman. 

Boken starter med et dobbeltmord av en mor og hennes lille sønn i en falleferdig campingvogn. 
Deretter viser den livet til de to halvåret før de skal dø, samtidig med at vi også møter en annen enslig mor og hennes voksne, hjemmeboende sønn med personlighetsproblemer. 
Vi skjønner raskt at historiene til de to små familiene henger sammen, men lurer lenge på hva som er linken mellom dem som fører til at den ene sønnen trolig blir de andre to sin morder. 

Fossum skildrer nært og ømt slitet til disse mødrene, og ikke minst kjærligheten deres til barna. 
Så mer enn en ordinær krim er dette en fortelling om enslige mødres stolthet, utholdenhet og uegennyttighet. 
Men så går det galt. 
Og vi forstår hvorfor. 
