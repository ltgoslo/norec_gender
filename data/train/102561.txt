Bokanmeldelse:Ferdinand von Schirach: 
«Collini-saken» 

På et luksushotell i Berlin blir en tysk industrileder regelrett henrettet på rommet sitt. 
Gjerningsmannen setter seg rolig ned i hotellets resepsjon og venter på politiet. 

Roman Oversatt av Sverre Dahl Gyldendal 349 kr. 139 s. 

Slik åpner Ferdinand von Schirachs første roman i norsk språkdrakt, etter to nesten rystende gode novellesamlinger. 

Og selv om romanen har en annen ramme enn novellen, har Schirach beholdt den knappe, kresne stilen som er hans varemerke. 
Også temamessig opererer han i det samme landskapet som tidligere. 

Som i novellene handler det også her om skyld og uskyld, forbrytelse og straff. 
Og om menneskets verdighet i en uforutsigbar verden. 

Gjerningsmannen er altså kjent i denne beretningen om en forbrytelse: 
En italiensk fremmedarbeider som i 34 år har arbeidet som verktøymaker hos Mercedes-Benz, uten å ha fått så mye som en eneste liten flekk på rullebladet. 

Den unge advokaten Caspar Leinen blir utpekt som forsvarer og går øyeblikkelig på en mur i det gjerningsmannen ikke er villig til å røpe motivet for drapet. 
Og verre skal det bli når Leinen får vite at offeret er en person som har spilt en stor og viktig rolle i hans egen oppvekst. 

Kan han forsvare sin venns morder? 
Er det riktig? 
Hele saken er i utgangspunktet helt håpløs, all den tid italieneren ikke ønsker noe forsvar. 

Men etter hvert finner Leinen et mulig spor, som senere skal vise seg å få betydning for mye mer enn denne straffesaken. 
Ja, som faktisk leder både Leinen og leseren inn i selve reisverket i tysk strafferett. 

Elegant tenkt og skrevet. 
Sjokkerende nytt for alle oss som ikke ante noe om dette. 
I et tre linjers etterord kommer forfatteren med opplysninger som faktisk kan tyde på at det av og til har en hensikt å skrive romaner. 
«Collini-saken» er uansett en bok å bli klokere av. 

Visste du at: 

Ferdinand von Schirach er født i München i 1964. 
Er, ved siden av å være forfatter, en av Tysklands mest profilerte forsvarsadvokater. 
Har tidligere gitt ut de to novellesamlingene «Forbrytelser» og «Skyld». 
