Bokanmeldelse:Ari Behn: 
«Tiger i hagen» 

Glem dilettanten, provokatøren og posøren Ari Behn. 
Det er som kortprosaforfatter han viser sitt talent som kunstner. 

Beskrivelse: 
11 nye fortellinger fra Norges mestselgende kortprosaforfatter Ari Behn: 
«Tiger i hagen» 
Fortellinger 93 sider 349 kr. Kolon Forlag 

Ari Behns forrige bok, «Talent for lykke», ble rost opp i skyene i flere aviser og fikk terningskast seks i VG da den utkom i 2011. 
«Tiger i hagen» får ingen ny sekser, men den er slettes ikke verst, og rommer hele elleve fortellinger på under hundre sider. 

Behn tegner opp hele menneskeliv i disse stramt komponerte historiene som geografisk utspiller seg i typisk behnske landskap som Timbuktu, Las Vegas, Østfold og Nord-Norge. 

Gamle spor 

At det er lite nytt under solen i denne boken, er både en styrke og en svakhet. 
En styrke fordi forfatteren rendyrker sitt eget gjenkjennelige språk og blikk på verden. 
En svakhet fordi fortellingene sett under ett dessverre mangler noe av gnisten fra forfatterens tidligere samlinger. 
Behn tråkker opp velkjente spor som bare unntaksvis bringer noe nytt inn i forfatterskapet. 

Tom Egelands ord fra terningskast seks-anmeldelsen for fire år siden, gjelder fremdeles: 
«Temaene er gjenkjennelige... 
Samliv og fremmedgjorthet. 
Seksualitet og utroskap. 
Barns forhold til foreldrene – og vice versa. 
Overmot og undergang. 
Fortvilelse og håp. 
Sorg og sinne. 
Det å stå utenfor. 
Det å dø.» 

Fornøyelig og vakkert 

Det er lett å lese enkelte av partiene i denne boken selvbiografisk, selv om det for en posør av Behns kaliber godt kan dreie seg om iscenesettelser. 
For eksempel i tittelfortellingen, bokens mest humoristiske, der en brølende tiger dukker opp i en privat hage i London og gir en Kafka-aktig stemning til en hverdagsdiskusjon mellom en mann og en kvinne. 
Hun vil hjem til Norge, han vil bli boende i London. 
Det sjelelige tigerbrølet fra åpningen forplanter seg videre gjennom boken, for Behn har alltid vært en forfatter som har lengtet ut i verden, til karrige ørkenlandskap og verdensmetropoler. 

Ari om sitt kongelige hverdagsliv: 
– Vi tømmer også oppvaskmaskinen 

Størst inntrykk gjør fortellingene der det tilsynelatende er stor avstand mellom forfatteren og menneskene han skildrer. 
I «I god behold», tenker en kvinne tilbake på hva som egentlig skjedde da hun var barn og søsteren forsvant. 
I "Døden er en avsporing", drysser en syk kvinne roseblader på venneparet utenfor vinduet, før hun forsones med døden. 
En vakker avslutning på en sterk tekst, som viser at Behn på sitt beste, hvis man ser forbi hans offentlige persona, først og fremst er en god forfatter. 

Med "Tiger i hagen" har Behn fullført det han selv har omtalt som en kortprosatrilogi. 
Antagelig er det bare et spørsmål om tid før forlaget lanserer en samlet utgave i pocket. 
Den vil det lønne seg å vente på, for 96 sider til 349 kroner, er dyrt som faen. 

Gabriel Michael Vosgraff Moro 
