Bokanmeldelse:Terry Hayes: 
«Jeg er Pilegrim» 

«Jeg er Pilegrim» er en bladvender av klasse. 
En intelligent thriller som driver leseren fra side til side. 

Terroristen med kodenavnet Saraseneren har et våpen som kan utslette millioner av mennesker. 
Agenten med kodenavnet Pilegrim må stanse ham. 

Så kort kan denne romanen oppsummeres. 
Terry Hayes bruker nesten 800 sider på å følge dramaet i mål. 
Heldigvis er det 800 intenst spennende og velskrevne sider. 

Innvendingene først: 

800 sider er altfor langt for en thriller som dette. 
Hayes skildrer alle hendelser så grundig og detaljrikt at det hele eser ut. 
Enkeltvis er alle disse kapitlene informative og godt skrevet, men i sum blir 800 sider i meste laget. 

Dramaturgisk har romanen en logisk svakhet: 
Alt, også terroristens opplevelser, fortelles av bokens jeg-person. 
Hvordan kan han – i detalj – vite alt motparten tenker, observerer og gjør i løpet av tyve år? 

Formodentlig oppsummerer han hundretalls etterretningsrapporter, men noe i detaljrikdommen skurrer. 
Jeg synes Hayes burde hatt to fortellerperspektiver, ikke bare ett. 

Likevel. 
Er du ute etter spennende lesestoff, og liker tykke actionthrillere, er «Jeg er Pilegrim» en bladvender av klasse. 
En intelligent thriller som driver leseren fra side til side. 

Selv om plottet lyder velkjent, har boken – oversatt av Peter A. Lorentzen – en friskhet og originalitet som skiller den fra mange andre thrillere. 
En vanlig definisjon på en kriminalroman er at den handler om oppklaringen av en forbrytelse, mens thrilleren handler om å forhindre en forbrytelse. 

Denne boken begynner som en krim, men blir fort til en thriller. 

Et drap på en ung kvinne i et hotellrom i New York viser seg, via et par hundre sider med omveier, å ha en mulig forbindelse til en planlagt terroraksjon. 
En terroraksjon så grusom og spektakulær at bare thrillerformatet – og senere Hollywood – kan yte den rettferdighet. 

Agenten (med så mange navn at vi nøyer oss med å kalle ham Pilegrim) blir satt på saken. 
Etterforskningen bringer ham til Tyrkia, der drapet på en amerikansk milliardær later til å ha sammenheng med drapet i New York – og muligens også terroraksjonen han forsøker å forhindre. 

Hu hei, så er vi i Afghanistan, rundt om på den arabiske halvøy og i USA. 

Punkt for punkt – og med betydelig kløkt og oppfinnsomhet – skildrer Pilegrim hvordan han nøster opp de to intrikate drapssakene og arbeider for å oppspore Saraseneren. 

Som papirbok veier «Jeg er Pilegrim» nesten en kilo. 
En kilo med høyspenning. 
