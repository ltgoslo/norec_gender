Bokanmeldelse:Lasse W. Fosshaug: 
«Over brua» 

Forlaget lanserer Lasse W. Fosshaugs debutroman som en historie om etniske spenninger mellom polakker og fastboende i Minnesund-området. 
De finnes i teksten, men det er følelsesforviklingene som skaper mest spenning. 

Roman 131 s. 299 kr. Flamme forlag 

Jonas blir igjen i bygda da vennene hans pluss kjæresten drar ut for å studere. 

Han får jobb på sagbruket og synes miljøet er greit, men begynner fort å føle avstand til kjæresten. 
Tilfeldigvis treffer han Magda, en polsk jente som er blitt arbeidsløs og bor i en brakke. 

Han utdyper kontakten, hjelper henne med penger, snart blir de kjærester og hun flytter inn hos ham. 
Kveldene går med å kjede seg sammen, se på videofilmer (året er 1998) og dyrke en lunken forelskelse. 

Magda lover å se etter ny jobb, men gjør det ikke. 
Desto mer ser hun til onkelen Bopek, som jobber i bygda. 
Det største spenningsmomentet i handlingen dreier seg om den innesluttede Magda. 
Hvem er hun egentlig? 
Tidligere kriminell? 
Har hun vært prostituert? 
Utnytter hun Jonas bare for å få underhold og et sted å bo? 

På arbeidsplassen og hjemme hos moren møter Jonas de (den gangen) sedvanlige fordommene mot polakker: 
De lyver, stjeler, og er stort sett kriminelle. 

Men folk benytter seg av arbeidskraften. 
Noe mer enn sladder, polakkvitser og skjeve blikk blir det ikke av de etniske spenningene. 

Spenning finnes det derimot i selve teksten. 
Fosshaug skriver på romeriksdialekt. 
Det er ikke vakkert, men det er uttrykksfullt og bidrar til å gi miljø og personer et røft, autentisk preg. 

Alt er «helt nedpå», uten pynt og kruseduller. 
Skildringene av både personer og landskap har trekk som kan minne om Per Petterson. 

Stilen er denne romanens store beholdning. 
Men en slik «ulitterær» form gir også begrensninger. 
Det er ikke alt som kan uttrykkes i fem-ords verbalsetninger. 

I lengden kan den konkrete skitt-realismen bli monoton, nettopp fordi så mye foregår inni hodet på Jonas ikke på handlingsplanet. 
Dette viser seg særlig mot slutten av teksten der forfatteren vegrer seg mot å konkludere. 

Magda forsvinner uten at noe blir avklart, onkel Bopek blir utsatt for en arbeidsulykke, men det går ikke frem om det skyldes sabotasje eller om han selv har satt fallet i scene. 

Slikt går ikke i en realistisk roman. 
Forfatteren skal likevel ha for sin språklige konsekvens, lojaliteten overfor miljøet han skildrer og sin melankolske sans for det lett traurige romerikske høstlandskapet. 
