Lett slentrende
Av Sverre Holm Pantagruel Forlag Kr. 
298,- (350 s.) 

I denne boken byr Sverre Holm på en rundreise i sitt eget og det historiske Spania. 
Lett slentrende og uten pretensiøse litterære ambisjoner tar han oss med og viser fram kriker og kroker, særlig på den hvite kysten, Costa Blanca, men også fra andre steder på den iberiske halvøya. 

Skuespilleren, kunstneren og livsnyteren, norgeskjent for flere generasjoner som Benny i Olsenbanden og stasjonsmester O. Tiedemann i «Sesam Stasjon», har laget en personlig og folkelig reisebok. 

Fra sin egen terrasse mellom ulmende roser og krypende bougainvillea, i skråningen opp mot gamlebyen i Altea, har han organisert sin fortelling, rik på råd og ispedd forfriskende historiske dypdykk. 
