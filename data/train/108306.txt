Elegant norsk thriller
Aschehoug 400 s., kr. 339,- 

Endelig en førsteklasses og vesentlig thriller, en bok som bare bør skrytes opp i skyene. 
Tom Egelands «Ulvenatten» er uhyre elegant komponert, spenningen under lesningen er konstant. 

Forfatteren drysser stadig nye poenger, nye overraskelser ut av ermet og trollbinder en leser fra første til siste side. 
Han er i besittelse av egenskaper som gjør ham til noe mer enn forfatter - nemlig til dikter: store og vidtrekkende kunnskaper om vår egen tids verden; imponerende skriveferdigheter foruten en boblende rik fantasi. 
Et blinkskudd av en bok! 

Det dreier seg om en direktesending av et debattprogram i fjernsynskanalen ABC i Oslo. 
Utenriksministeren er til stede, det er også flere kjente politikere og byråkrater foruten programlederen Kristin Bye. 
Ellers er det store studio 2 fylt opp med en gruppe tsjetsjenske asylsøkere. 
Så viser det seg at en rekke av disse siste er terrorister. 
De kupper hele sendingen bevæpnet med pistoler og bomber og gjør debattdeltagerne til skjelvende gisler. 
Som vil bli skutt om ikke kuppmakernes krav blir oppfylt: 
Et fritt Tsjetsjenia! 
Frigivelse av alle politiske fanger! 
Fremskaffelse av en tidligere berømt leder som er blitt norsk asylsøker! 

Forhandlinger mellom terrorister og tilkalt politi pågår hele natten og blir dramatiske - alt mens det som foregår i studio kringkastes direkte til norske seere, til slutt til en hel verden. 
Det er åpenbart ikke den ting forfatteren er uvitende om når det gjelder det vanskelige og innviklede politiarbeidet i en slik sak. 

Han vet også mye om hva det vil si å være gissel, innesperret og utlevert til bøllenes tyranni. 
Han gir skakende skildringer av det, kanskje de beste i hele boken. 
Og han kjenner nøye til hvorledes et fjernsynsstudio er konstruert med alle sine lufterør og skjulte kanaler. 

Men fremfor alt vet han mye om hva det er å være tsjetsjener. 
Vi får lynkurs i det ulykkelige og oljerike landets historie, øyeblikksglimt fra grusomhetene og terroren begått der, og vitnesbyrd om at folk er forskjellige også i Tsjetsjenia: noen er helter og idealister, andre banditter og forbrytere. 
Bare russerne kommer dårlig ut i boken. 

Ingen vil være i tvil om hvor forfatteren selv står i den vonde konflikten. 
Dette siste er vesentlig i Egelands ypperlige roman. 
Midt oppe i all spenningen - som ender i et crescendo som tar fullstendig pusten fra en. 

Ta boken med på sommerferie! 
