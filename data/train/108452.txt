Familieeventyr
Barnebok 32 sider Kr. 
199,- Cappelen 

Prinsesse Märtha Louise debuterer som forfatter med en barnebok om sin bestefar Olav. 
Hun ser for seg hvordan det var for den lille Olav å komme til Norge høsten 1905. 

Det har blitt en søt og morsom fortelling som lener seg sterkt på eventyrets virkemidler. 
Olavs foreldre, kongen og dronningen, vil så gjerne forstå den norske væremåten, og lar Olav gå ut og utforske norske tradisjoner og væremåte. 
Hvilket om vinteren naturligvis har med snø å gjøre. 
Problemet er bare at Olav har en liten krone på hodet, som ikke må gå i stykker. 

Prinsesse Märtha Louise har på fikst vis diktet en historie om hvorfor kongefamiliens kroner havnet på Erkebispegården, et eventyr som når sitt klimaks med danske klodrianer på ski. 
Både i tekst og illustrasjoner brukes eventyrets venn, mengden tre, som en gjenganger. 
Svein Nyhus' tegninger kler teksten utmerket, passe karikerte og spekket med detaljer som gir boken en ekstra dimensjon. 
For teksten i seg selv er fin, men i overkant skjematisk, og bruken av gjentagelser og noe pussige ordvalg - for å passe inn i eventyrgenren, formodentlig - blir litt forstyrrende. 
