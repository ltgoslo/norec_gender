Bokanmeldelse:Stef Penney: 
«De usynlige» 

«De usynlige» er en roman som ikke helt klarer å bestemme seg for om den vil være krim eller generell skjønnlitteratur. 
Ikke noe galt i det - selv om den sjangermessig faller mellom to stoler. 

Roman 396 sider Kr. 349,- Bazar 

Privatetterforskeren Ray Lovell blir engasjert for å etterforske forsvinningen til en ung kvinne. 
Både detektiven og hovedpersonene er sigøynere, og forfatteren forsøker å tegne et troverdig bilde av deres miljø og tankesett. 

Ray tumler inn i en lukket verden - en labyrint av løgner og fortielser. 

Boken veksler mellom jeg-perspektivene til privatdetektiven Ray - som har sitt å stri med på det private plan - og den sjarmerende 14-åringen JJ. 
Faktisk ble jeg mest fengslet av kapitlene om unge JJ, som befinner seg helt i utkanten av romanens egentlige handling. 

Boken - oversatt av John Erik Frydenlund - rommer mye underfundig humor. 
Språket er godt. 

En pasjonert krimelsker vil nok synes boken er en smule langsom og innadvendt. 
Til krim å være, er den utradisjonell. 

Kanskje appellerer «De usynlige» mest til dem som «aldri leser krim», men som foretrekker bøker som faktisk handler om noe. 

Selv likte jeg den. 
