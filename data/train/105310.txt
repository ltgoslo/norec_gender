Bokanmeldelse:Anne Holt «Offline» 

Terror, rasisme, 17. mai og en uløst forsvinningssak fra 1996: 
Utfordringene står i kø når Hanne Wilhelmsen gjør comeback fra sitt selvpålagte eksil. 

Hvem skulle tro at det gikk an å skrive en krim der hovedpersonen sitter i en rullestol og som attpåtil nekter å treffe andre mennesker? 
Vel, proffe Anne Holt klarer det. 

Åtte år etter forrige krim om Hanne Wilhelmsen, ruller Holt henne tilbake i manesjen i «Offline». 

Noen få vindkast unna Wilhelmsens kostbare leilighet på Frogner i Oslo, eksploderer det 8. april 2014 en bombe i lokalene til Islamsk Samarbeidsråd i Norge. 
Mistanken rettes straks mot radikaliserte muslimer. 

Så er det også en ukjent organisasjon, Profetens Sanne Ummah, som tar på seg skylden. 
Men finnes de egentlig? 
Flere bomber og trusler kommer, og 17. mai kan være et mulig hovedmål. 

Noen ord om bokens åpning: 
En vakrere og mer elegant åpning på en krimroman er det lenge siden jeg har lest. 

Å følge Offiseren, den erfarne brevduens ferd over Oslo, er nydelig beskrevet og et godt grep: 
Fra duens perspektiv geleider Holt leseren innom ulike karakterer som senere viser seg å ha en viktig betydning for historien. 

Lyst til å høre bok-snakk? 
Hør VGs bok-podkast Pocket! 

Om forfatteren 

Hanne Wilhelmsen er en fascinerende karakter. 
Hun har akkurat takket ja til å hjelpe politimester Silje Sørensen til å starte en cold case-duo sammen med den ferske politibetjenten Henrik Holme, en sosial klønete person, med et påfallende ytre. 

Wilhelmsen er ikke så glad i mennesker, men Henriks blikk og metoder, minner henne om seg selv. 
Sammen tar de tak i en uløst forsvinningssak fra 1996, som viser seg å ha større betydning enn de først tror. 

Følelsen av utenforskap står sentralt i «Offline». 
Dette gjelder både Hanne og Henrik og flere av de andre karakterene. 
Men også tittelen, «Offline», peker mot det å være utenfor. 
For hvordan skal man unngå PST, som benytter høyteknologisk datautstyr med avanserte algoritmer til å overvåke terrormistenkte? 
Jo, man tar i bruk gammeldagse metoder for å kommunisere. 

Holt skriver med overskudd om dagsaktuelle tema som terror og rasisme, og sparker Frp flere ganger på leggen. 
Hun vier også plass til morsomheter, som når Wilhelmsen lukter på en dokumentmappe og Henrik tenker: 
«Hun drev pinadø og snuste på en gammel sak». 

Med «Offline» viser Holt frem krimkunst av høy kvalitet. 
