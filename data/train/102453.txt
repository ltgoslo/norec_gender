Bokanmeldelse:Paul French: 
«Midnatt i Peking» 

«Midnatt i Peking» er en glitrende rekonstruksjon av en myteomspunnet mordgåte som fant sted i Beijing på tredvetallet. 

Historisk roman 259 sider 379 kr. Oktober 

Adoptivdatteren til den tidligere britiske konsulen E.T.C. Werner ble funnet drept og lemlestet ved bymuren i Beijing i 1937. 

Forbrytelsen fikk stor medieoppmerksomhet, også internasjonalt, men ble aldri oppklart. 
75 år senere finner den britiske forfatteren Paul French en nedstøvet mappe i Scotland Yards arkiver. 
Her fremkommer det at adoptivfaren startet en egen etterforskning da politiet ga seg og faktisk løste mysteriet. 

Intrigen er spennende nok i seg selv, men det som fremfor alt løfter denne boken, er Frenchs rekonstruksjon av livet i Beijing på 1930-tallet. 
Her er det lagt ned et enormt researcharbeid, med hjelp fra både historikere og beboere i datidens Beijing. 

En mer fascinerende ramme for et drama kan knapt tenkes. 
Japanerne er i ferd med å omringe byen, og lovløsheten sprer seg. 

Den bevoktede enklaven hvor de fleste utlendingene bor, er heller ingen trygg havn. 
Det fargerike internasjonale miljøet spenner fra hovne diplomater til bohemer og kjendiser som Edgar Snow. 
Noen, skal det også vise seg, er tungt involvert i byens nattsvarte kriminelle miljø. 

Boken fremstår som en svært velskrevet spenningsroman, men French er tro mot de historiske kildene. 
Mot slutten inkluderer han til og med en biografisk oversikt over persongalleriet, slik at leseren får vite hvordan det gikk med dem til slutt. 
Det hele er mesterlig gjennomført. 

Oversatt av Erik Krogstad. 
