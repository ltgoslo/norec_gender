Kul kål
Av alle smale temaer å lage kokebok om, må jo kål være noe av det minst sexy. 

Denne ujålete arbeidshesten av en grønnsak inngår i ulike typer tradisjonsmat over hele verden, den omfavnes av en lang rekke helsekostprofeter, men spesielt fancy kan jo ingen beskylde den for å være. 
Nettopp derfor er det hyggelig at den svenske restaurantøren Pelle Danielsson ikke prøver å få oss til å lage puffet grønnkål med kaviarskum eller andre forseggjorte kreasjoner. 
I stedet byr han på smakfull husmannskost, både fra herværende og fjernere breddegrader. 
Forfatteren byr ikke minst på velprøvde favoritter fra sin egen restaurant, Hos Pelle, i Göteborg. 

Boken er praktisk inndelt etter kåltyper, og presenterer både oppskrifter på fullverdige retter og på diverse tilbehør. 
De rene grønnsaksrettene er utstyrt med bilder som viser hvilke kjøtt-typer de passer sammen med. 
Lettfattelig og pedagogisk laget, med trinn for trinn-beskrivelser av gamle klassikere som kålrulletter. 

Det som kanskje er mest overraskende ved Pelle Danielssons bok, er hvor allsidig den er. 
Her lærer du å lage den populære koreanske kimchien, arabiskinspirert brokkoliwok, amerikansk coleslaw, samt et stort utvalg tradisjonskost fra det skandinaviske, tyske og franske kjøkken. 
Det hadde for så vidt ikke gjort noe om man hadde satt av plass til litt flere bilder, men de som har fått bli med, er stilrene og innbydende. 
Alt i alt byr dette kålens oppslagsverk på massevis av inspirasjon, både for kjøttetere og vegetarianere. 
