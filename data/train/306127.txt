Et kjærkomment verk for pop-interesserte
Audun Moldes andre store bok om pophistorien verken overrasker eller skuffer. 

Popen går sin vante gang, den har i grunnen gjort det en god stund, og det er det Audun Molde skriver om i sin nye bok, «POP. 
En historie». 
Det er en type oversiktsverk som ikke er blitt utgitt i Norge siden nettopp Molde sammen med Yngve Blokhus ga ut rikholdige «WOW! 
Populærmusikkens historie» i 1996, en pensumbok som var såpass gjennomført at den nådde utover studentmassene og inn i mange bokhyller. 

Mellom utgivelsen og der vi er nå finnes det et så stort juv av bransjeveltende begivenheter at det er naturlig at en ny bok skrives, snarere enn at nye etterord føyes til den gamle. 

For lenge siden 

Trenden i den populærmusikkvitenskapelige litteraturen de siste ti femten åra kan på mange måter sammenfattes med å løfte blikket fra (grovt sett) sekstitallet og se hva som kom både før og etter. 
Det har dreid seg om oppgjør med et såkalt rockistisk syn på popmusikkhistorien, men også om å ikke lenger godta at pophistorien startet med den generasjonen som kanskje har snakket høyest om den: 
Selv om det kanskje var på 60-tallet folk flest fikk råd til å kjøpe singler og LP-plater, betyr det ikke at det var da det hele startet. 

Et av Moldes sterkeste grep i denne boka er at han begynner fortellingen lenge før, og på den måten finner en annen klangbunn for etterkrigstidas musikalske omveltninger enn om det hadde vært en ren generasjonsberetning. 
Han starter rett og slett hele smæla «for lenge siden», med andre ord før kjent tidsregning, og så leder han leseren framover mot vår tid med stø og detaljrik penn. 

Fri fra det fysiske 

Det kan forsåvidt virke som et påtatt grep, men sett ut ifra der vi er nå, gir det mening. 
Som Molde selv gradvis får leseren til å forstå, går populærmusikken (i sin bredeste form) fra et ikke-fysisk, utelukkende framført nivå (slik det var i tusenvis av år), gjennom en relativt kort, fysisk format-preget periode i det tyvende århundre og fram til tiåra der vi befinner oss nå, hvor musikken atter er løsrevet fra det fysiske i nokså stor grad. 

Et slikt sveip gir perspektiv, men det vil selvsagt ha mangler også. 
Molde befinner seg aldri på ett sted lenge nok til at vi blir ordentlig kjent med musikkens irrganger. 
Det preger kanskje særlig det han har å si om måten musikken produseres på, som nok trenger mer plass for å gi mening. 

Boka er også i stor grad fri for overhengende spørsmål og problematisering av stoffet - det er ganske rett fram, lahlumsk historiefortelling. 
En anelse tørt, men også god pensumlitteratur - og alt i alt et kjærkomment verk for folk med generell, om ikke kjempedyp, interesse i stoffet. 
