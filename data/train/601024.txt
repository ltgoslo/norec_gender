Kaos ute av kontroll
«Hallelujah». 
«Er ikke alt sagt om den sangen?». 
Slik åpner Håvard Rems bok om Leonard Cohen. 
Etter å ha lest de resterende 180 sidene er det ganske åpenbart at svaret på spørsmålet er «jo». 
Forfatteren gjør svært lite for å rettferdiggjøre sitt bokprosjekt. 

Rem har i førti år «fordypet seg i Cohens sanger, bøker, liv og karriere». 
Han har gjendiktet flere av Cohens tekster, og vært programleder for en radioserie om den myteomspunne artisten. 

Med sin solide kjennskap som utgangspunkt er det derfor uforståelig at forfatteren ikke har maktet å gi en mer ordentlig fremstilling av bokas hovedperson. 
Fragmenter av livshistorie, betydelige skrivefeil og altfor tekniske og langdratte tekstanalyser gjør at boka i beste fall fremstår som en lite gjennomarbeidet kladd. 

Det biografiske materialet — Cohens strenge jødiske oppvekst i Montreal i Canada, hans gjennombrudd som dikter, rusmiddelbruk, mystiske zen-livssyn og ikke minst hans forhold til norske Marianne Ihlen er spennende lesning. 
Men historien mangler et ordentlig narrativ. 
Vi blir ikke ordentlig kjent med Cohen, men mister ham i stedet av syne fordi Rem stadig insisterer på å bryte inn i teksten. 
Enten med lange sekvenser av inngående tekstanalyser eller med historier fra sin egen oppvekst. 
Enkelte av analysene er så inngående at de ender opp med å forvirre mer enn å oppklare. 
Som i behandlingen av sangen «Famous Blue Raincoat». 
Her roter Rem seg inn i en diskusjon som sannsynligvis ikke ville stått til karakteren 4 på en hvilken som helst mediefaglinje: 
«Har Cohen kanskje stått modell for både avsender og mottaker? 
Den muligheten må vi holde åpen». 
Rems egne gjendiktninger av Cohen opptar også urettmessig mye plass, og serveres hulter til bulter med Cohens egne tekster. 
Kapitler er det nærmeste Leonard Cohen kommer noen struktur. 
Det gjør likevel liten nytte når innholdet i kapitlene er et uoversiktlig kaos. 
Selv om kanskje ikke «alt» er sagt om sangen «Hallelujah», bringer Rem likvel lite nytt til torgs. 
Hvis du vil lære noe om Cohen, hans sanger, liv eller romanser kan du lese et blogginnlegg på en fanside på internett. 
Eller du kan slite deg gjennom Leonard Cohen av Håvard Rem. 
Noen god litteraturopplevelse får du neppe noen av stedene. 
Men sistnevnte vil være en ekstra kronglete vei til kunnskap. 
