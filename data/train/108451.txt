God opplesning - dårlig kjøp
Lydbok 45 minutter Kr. 
199.- Cappelen 

Parallelt med at prinsesse Märtha Louise er ute med sin debutbok «Hvorfor de kongelige ikke har krone på hodet», kommer den også som lydbok, selvsagt lest av prinsessen selv. 

Hun er en etter hvert en dreven eventyroppleser, og teksten i boken egner seg utmerket for opplesning. 
Repetisjoner og oldeforeldrenes noe manierte dansk gjør seg muntlig. 
Fortellingen om hvorfor kongefamiliens kroner havnet på Erkebispegården på Nidaros, er vel verdt det kvarteret det tar å høre den. 

Det man mister i forholdt til bokversjonen, er Svein Nyhus' flotte illustrasjoner, hvilket ikke er et ubetydelig minus, og de to hundre kronene platen koster, er stive saker. 
Riktignok leser prinsessen et eventyr til, «Det blå båndet», hentet fra Asbjørnsen og Moe, men det kan vanskelig betraktes som noe annet enn fyllstoff for at platen skal bli tre kvarter lang. 

Selv om opplesningen av hennes egen tekst er levende og fin, og at det er en forståelig logikk i at hun vil gi ut sin egen dramatisering av teksten, får man for lite igjen på platen. 
Kjøp heller boken. 
Det kommer neppe til å mangle på situasjoner der man kan se eller høre prinsessen lese opp «Hvorfor de kongelige ikke har krone» i tiden som kommer. 
