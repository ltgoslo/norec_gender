En romanse for rebus
Oversatt av Knut Ofstad 431 sider, kr. 329,- Aschehoug 

I sin nye krim, «Fossen», lar Ian Rankin førstebetjent John Rebus grave i fortidens mysterier og avdekke skjulte sider ved skotsk historie. 
Mens assistenten hans, Siobhan, må kaste seg ut i et gåtefullt internettspill. 

Begge sporene utgår fra drapet på en ung studine med overklassebakgrunn. 
En merkelig kiste med en liten tredukke i dukker opp samtidig, og Rebus finner ut at slike kister er funnet før - mange ganger, alle i forbindelse med et uoppklart drap. 

Dermed må han gi seg museene og de støvete arkiver i vold, og leseren får spennende innblikk i sær folkeovertro og patologiens historie; likrøveri og morbide detaljer fra en tid da obduksjoner ble sett på som vanhelligelse og vitenskapsmenn måtte bli forbrytere for sin forsknings skyld. 

På drapsofferets PC finner man en e-post som leder politiet ut på Internett. 

Rebus' forhold til Internett er omvendt proporsjonalt med hans forhold til whisky - og dermed blir det kvinnelig kollega Siobhan som må ut i cyberspace og delta i et aparte spill ledet av en anonym quizmaster - det samme spillet som den drepte deltok i. 

Rankin tar seg som vanlig god tid, og også denne gang lar han action være action: «Fossen» er en god, gammeldags «mystery»-krim - full av intrikate gåter som må løses, og tråder som må nøstes opp, altså slikt hjernen egner seg bedre for enn muskler og pistoler. 

Kan hende kunne man ønsket seg større intensitet i plottet og en tettere handlingsvev, men miljø- og menneskeskildring er glitrende, og den subtile maktkampen på politistasjonen er i seg selv verd en roman! 

Rebus' privatliv tar dessuten endelig en positiv vending - en romanse kaster et lunt skjær over Rebus' ellers så mistrøstige privatsfære. 

JON H. RYDNE 
