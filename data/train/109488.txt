Bokanmeldelse:Jason (pseudonym for John Arne Sæterøy): 
«Savnet katt» 

Underfundig om mennesker, maskiner og katter er denne mesterlig enkle og gripende grafiske romanen. 

Tegneserie/roman 152 sider Kr. 
298,- Magicon 

I et univers av menneskelige dyrefigurer, roboter og katter med et oppdrag, klarer fortelleren å skape en eksistensiell og sober fortelling om kjærlighet og lengsel. 

Den klassiske detektivfiguren Dan ligner Humphrey Bogart - selv i hundeskikkelse. 
Da han finner en savnet katt, finner han også mystiske Charlotte. 

De to kommer hverandre nær og utveksler uten for mange ord historien om sine savn og nederlag. 
Så forsvinner hun. 
Da blir fraværet ekstra tungt, stillheten rungende, tegneren lar klikk fra en lighter eller en lysbryter manifesteres i sjeldne ord. 

Men Dan møter oftest menneskenes mørkere sider, gjennom sine klienter må han forholde seg til vold og svik og grådighet. 

Tusjtegningene er utsøkt enkle. 
Formatet er rigid. 
Figurene mangler iris i øynene, men også dette er et mønster som brytes som et overveldende sterkt virkemiddel. 

I enkelte sekvenser skaper fraværet av detaljer og nyanser en monotoni som absolutt kler hovedpersonens følelser, men som også tretter leseren. 

Mot slutten vendes historien bort fra møtet mellom mennesker, en slags sci-fi-invasjon og karikert underholdningsgladvold ryster fortellingen og skaper en uforståelig forvirring. 
Katten vet hvorfor ... 
