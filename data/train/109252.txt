Bokanmeldelse:Anne Applebaum: 
«Jernteppet» 

Grundig og klokt om kommunistenes maktovertagelse i Polen, Ungarn og Øst-Tyskland etter annen verdenskrig. 

Sakprosa 589 sider Kr 429,- Cappelen Damm 

Menneskene som bodde i de kommuniststyrte landene i Sentral- og Øst-Europa under den kalde krigen, har havnet i skyggen av storpolitikken og de ruvende lederskikkelsene i Moskva. 
Mange har knapt andre forestillinger om deres liv enn at det var anonymt, grått og traurig. 

Men som amerikanske Anne Applebaum viser i denne boken, er det mer riktig å betrakte deres skjebne som et drama av episke dimensjoner. 

I den 12-årsperioden mellom 1944 og 1956 som denne boken dekker, utspant det seg flere distinkte faser. 
Først kom kommunistenes udemokratiske maktovertagelse. 
Så fulgte en voldelig og nådeløs transformering av alt fra økonomi til kulturliv. 

Da Stalin døde i 1953, oppfattet folket at det ble løsnet på tøylene fra Kreml, og det ble gjort opprør i land etter land. 
Men så slo sovjetregimet beinhardt tilbake. 

Her følges begivenhetene i Polen, DDR og Ungarn - tre svært forskjellige land som opplevde ulike variasjoner av det samme dramaet. 

Applebaum har gjort et svært detaljert researcharbeid, men klarer likevel å skrive med overskudd og vidd. 
Ved siden av å dokumentere hvordan totalitarismen artet seg i praksis i ulike samfunnssektorer, løfter hun frem enkeltmennesker og bevegelser som måtte velge mellom motstand eller kollaborasjon. 

Resultatet er blitt et både fascinerende og skremmende innblikk bak jernteppet - og en viktig påminnelse av hvor mange som faktisk kjempet imot. 

Oversatt av Rune R. Moen. 
