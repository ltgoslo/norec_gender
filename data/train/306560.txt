Matias Faldbakkens nye roman er det motsatte av porno
Overrasker med en sober roman som beskriver hverdagen på en bedre Oslo-restaurant. 

Hadde jeg jobbet i forlag og fått tilsendt denne romanen som manuskript uten å vite hvem som hadde skrevet den, ville jeg så avgjort ønsket å gi den ut. 
For boka er åpenbart skrevet av en svært begavet forfatter. 
Når jeg likevel ikke syns den fortjener noe mer enn 4 på terningen, er det fordi handlingen i romanen er praktisk talt fraværende. 
Det er og blir en stillestående roman. 

Det hele foregår på en restaurant i Oslo, et ærverdig og tradisjonsrikt etablissement kalt The Hills. 
Fortelleren er kelner på restauranten, og beskriver sitt møte med mer eller mindre faste gjester. 
Hele veien følger vi kelnerens blikk. 
Han er en utpreget observatør – han legger merke til de minste ting, og gjør seg en rekke avanserte betraktninger. 

Observerende 

Et sitat som dette, fra slutten av romanen, sier mye om tonen som preger hele verket: 

«Blaise griper sin siste østers, men klarer å miste den, med en god skje sjalott og eddik på muskatell, nedover det fenomenale jakkeslaget. 
Muslingen ruller seigt ned hele Blaises venstre flanke og lander på låret. 
Som en snegle etterlater den et mørkt spor. 
Dette er et sjokk for hele bordet, og alle som ser på, inkludert Barsjefen og jeg, gisper innvendig.» 

Den distingverte og presise, observerende stilen er altså typisk for verket som helhet. 
Samtidig er denne «mistingen av østers» antakelig det mest dramatiske som skjer i «The Hills». 
Det er altså alt annet enn en såkalt handlingsdrevet roman. 
Den nøyer seg med å la fortelleren beskrive. 
Men beskrivelsene er på mange måter suverene. 

Litterær kvalitet 

Jeg må innrømme at jeg ble overrasket over denne romanen. 
Som forfatter er Matias Faldbakken mest kjent for sine tre romaner under pseudonymet Abo Rasul, «The Cocka Hola Company» (2001), «Macht und Rebel» (2002) og «Unfun» (2008). 
Trilogien gikk under samlenavnet «Skandinavisk misantropi». 

Trilogien utmerket seg i en eller annen forstand som bevisst dårlig, men fikk ganske mye oppmerksomhet for sin kombinasjon av vold, dop, porno og merkevaresjargong. 
Selv satte jeg større pris på «Snort stories» (2005), en samling varierte tekster der Matias Faldbakken viste sitt utvilsomme talent som forfatter. 
«Snort stories» ble utgitt under hans eget navn, men i årets utgivelse står faktisk også Abo Rasul-bøkene oppført som verk «av Matias Faldbakken». 

Kanskje kunne vi si at «Skandinavisk misantropi»-bøkene latterliggjorde enhver pretensjon om å skrive kvalitetslitteratur. 
Når Faldbakken nå utgir «The Hills», må prosjektet hans sies å være noe helt annet: 
Her er den klassiske «litterære kvaliteten» som vi kjenner fra et verk som Thomas Manns «Trolldomsfjellet», i høyeste grad stadig operativ. 
Ja, det er som om Faldbakkens nye roman ikke har så mye annet å tilby en rendyrket litterær kvalitet. 
Eller kanskje vi skulle si: 
Verket er det motsatte av porno. 
Nå vil jeg ikke hevde at seksuelle eskapader er noe umiddelbart savn, men jeg savner likevel noe i «The Hills», noe som skjer, noe som driver meg som leser framover i teksten, mer enn rene beskrivelser. 
