Flukten fra seg selv
242 sider, kr. 349, Cappelen 

Sterk debutroman om en manns flukt fra seg selv. 

Det er lettere å få mannen ut av gettoen enn å få gettoen ut av mannen. 
Arv, miljø og kollektivt press vil alltid være knugende trusler mot ethvert individs forsøk på fritt og uavhengig å skape sin egen identitet, velge sitt eget liv. 

Denne evige spenningen mellom kollektiv og individ kan sies å ligge som en dirrende undertone gjennom den svært vellykkede debutboken til Lars Ove Seljestad. 
Ved romanens begynnelse møter vi 40 år gamle Geir Kinsarvik, juniorprofessor ved Universitetet i Bremen og med en tilsynelatende strålende akademisk karriere foran seg. 
Nå har han mistet det hele, han er blitt grundig skandalisert og ønsker egentlig ikke annet enn at noen setter ham en kule for pannen (eller kanskje helst i nakken) og gjør en slutt på alt. 
Hele livet hans har vært preget av nederlag, av løgner, svik og fornektelse. 
Av blindhet. 

Denne nokså radikale førtiårskrisen er utgangspunket for et tilbakeblikk på oppveksten i industrisamfunnet Odda, der det klassedefinerte kollektivet legger mer enn tydelige føringer på hvilke valg man kan tillate seg - og hvilke som er umulige. 
Likevel har Geir tatt omkostingene ved å bryte ut av kollektivet, han har valgt sin egen identitet - bare for å finne at han til syvende og sist alltid vil bli innhentet av det han trodde han hadde lagt bak seg. 
Han er blitt innhentet av seg selv. 

Lars Ove Seljestad har mange ærend med sin debutroman, den kan leses som en ubarmhjertig oppvekstskildring like gjerne som et maskulint selvoppgjør eller et aggressivt stykke samfunnskritikk. 
Mest oppsiktsvekkende er likevel Seljestads språklige kvaliteter. 
Han skriver et moderne, manende og smidig nynorsk, som på sitt beste flyter like glødende og tungt som massen fra smelteverksovnene i hjembygden Odda. 
Avtrykkene etter forfattere som Frode Grytten, Kjartan Fløgstad og Ragnar Hovland er tydelig men aldri sjenerende til stede. 
Her sjongleres det elegant mellom det realistiske og det fantastiske. 
Lars Ove Seljestad innleder debutantåret 2005 med et brak. 
