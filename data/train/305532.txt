«Snøsøsteren» er en suveren julefortelling
Norsk julelitteratur har fått en ny klassiker. 

Å finne svakheter ved denne boka er ikke lett. 
Den har alt man kan vente av en julefortelling. 
Den er spennende, vakkert utført på alle måter, fylt med både sorg og glede, og akkurat passe sentimental. 

Maja Lundes fortelling er inspirert og vakker. 
Lisa Aisatos illustrasjoner er makeløse. 
Det er en kjent sak at hun er en formidabel illustratør. 
Men her overgår hun seg selv i tablåer fulle av følelser, undring og fysiske detaljer som gnistrer av julefeiring. 

Blid og rødhåret 

Fortellingen handler om Julian, som har fått navnet sitt fordi han er født på julaften. 
Jula nærmer seg med stormskritt, og den ti år gamle gutten er i svømmehallen sammen med bestekameraten John. 
Mens han er der, viser er ansikt seg på vinduet, en gnistrende blid, rødhåret jente. 

Utenfor hallen treffer han henne. 
Hun heter Hedvig og har lyst til å bli hans venn. 
Han blir med henne hjem. 
Hun bor i et stort, hvitt hus full av spennende rom. 
Dagen etter kommer han tilbake, og snart er Hedvig og Julian uatskillelige. 

Julekalender 

Men det er noe som ikke stemmer helt. 
En gyngestol skifter liksom farge. 
Utenfor huset til Hedvig ser Julian en gammel, litt skummel mann som tasser omkring. 
Når han spør Hedvig om hun kjenner ham, drar hun på det. 
Og hvor er foreldrene hennes? 

Disse spenningsskapende elementene rykker både store og små lesere videre – jeg hadde nær sagt fra dag til dag. 
For denne boka er – i likhet med Jostein Gaarders klassiker «Julemysteriet» - også en julekalender med 24 kapitler som egner seg til daglig lesning. 
Men kanskje ikke på senga, for det blir faktisk ganske skummelt i en periode. 

Døden på besøk 

Men historien om Hedvig og Julian, dessuten om Julian og John, er ikke den eneste som skaper spenning i denne boka. 
Julian bærer på en stor sorg. 
Han har nettopp mistet sin 16 år gamle storesøster Juni, som ble syk og tynn og trist. 
Til slutt mistet hun livet. 
Før det var hun en sprudlende og munter jente, som både foreldrene og lillesøsteren Augusta savner intenst. 

Hjemme er alt bare leit. 
Foreldrene har forandret seg og er blitt fraværende og tause. 
Blir det jul i det hele tatt? 
Fortellingen er krevende, men Maja Lunde løser opp i flokene på en suveren måte. 
Hun framkaller både latter, grøss og gråt underveis. 
Alt løser seg i dette litterære miraklet av en bok. 

Det handler om mer enn jul. 
Boka dreier seg om vennskap, søskenkjærlighet, familiesamhold og om å akseptere den nådeløse døden som truer enhver lykke. 
Alt dette vevd inn i en fabel som lyser av vilje til å la livet seire. 
Norsk litteratur har fått en ny juleklassiker. 
