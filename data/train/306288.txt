En impotent eks-elitesoldat er dansk krimlitteraturs nye superetterforsker
Tidvis både underholdende og spennende. 

Danske Jens Henrik Jensen er en erfaren spenningsforfatter, med en rekke utgivelser bak seg. 
Trilogien om elitesoldaten Nils Oxen er hans ferskeste prosjekt. 
Nå er den første boka i serien ute på norsk, og Aschehoug lover å levere de to resterende innen et års tid. 

Og gjerne for meg. 
«Hengte hunder» er tidvis både spennende og underholdende. 
Dessuten er Jensens hovedkarakter heldigvis et godt stykke unna den superhelten som utdanka elitesoldater gjerne blir når de dukker opp i spenningslitteraturen. 

Jeg får visst legge til: 
Dette til tross for at forfatteren har gjort ham til Danmarks høyest dekorerte soldat noensinne. 

Livet i skoven 

Når handlingen starter opp holder Nils Oxen seg i København, der han livnærer seg som «Dumpster diver» og flaskesamler. 
Hans utmeldelse fra storsamfunnet er, i alle fall nesten – total. 
Med seg har han sin gode venn samojeden Mr. White. 
Rene idyllen, med andre ord. 
Og enda bedre skal det bli når tospannet setter seg på toget og drar til «Rold skov» på Nordjylland. 

Det er vår i Danmark, og livet er neimen ikke så verst ute i guds frie. 
Oxens indre demoner tror jeg nemlig bare sånn passe på. 
At disse for en stor grad blir stående som forfatterens påstander, er en svakhet ved denne boka. 

Men når eieren av et nærliggende slott finnes død under uklare omstendigheter, får Oxen høyst konkrete problemer å forholde seg til. 
På en av sine nattlige vandringer har han nemlig tatt seg inn på denne eiendommen. 
Nå peker flere spor i hans retning, og det lokale politiet rykker inn og skaper uro i leieren under eikekronene. 

Hengte hunder 

Det mulige drapet på den lokale slottsherren er imidlertid nummeret for stort for politiet i Alborg. 
Den drepte, Hans Otto Korfitzen, er nemlig en forhenværende superdiplomat med et formidabelt nettverk av mektige menn. 
Dessuten er det omstendigheter rundt det mystiske dødsfallet som kan sette det i forbindelse med flere drap. 
I alle tilfellene er offerets hund blitt funnet hengt på åstedet. 

Hysj-politiet tar over etterforskingen, og før verken Oxen eller leseren riktig får sukk for seg, er soldatens posisjon endret fra mistenkt til superetterforsker. 

Ved sin side får han en mystisk og smellvakker kvinnelig agent, og man lurer jo på hvordan dette skal gå, siden forfatteren har betrodd oss at Oxen er impotent. 
Det er det imidlertid mange andre menn i dette eventyret som ikke er. 
Og når det viser seg at flere av disse har hygget seg med maktspill av seksuell karakter, ja da blir jo situasjonen nesten hjemmekjent for alle som har lest norske tabloidaviser julen 2017. 

Visse svakheter til tross: 
«Hengte hunder» er en lovende åpning på Jensens nye spenningsserie, og personlig ser jeg fram til en ny runde med både Nils Oxen og resten av den hemmelige makteliten i vårt naboland i sør. 
Filmrettighetene er selvsagt solgt for lenge siden. 
Det skulle bare mangle. 
