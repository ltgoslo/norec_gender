Hannah regjerer
Barne- og ungdomsbok 193 sider Kr. 
199.- Aschehoug 

Hannah er ti, og rett før valget blir hun på mystisk vis statsministerkandidaten til det nystartede partiet «Fremtidens røst». 
En grunnlovsendring fører til at aldersgrensen for det å være statsminister bortfaller, og med hårfin margin blir faktisk Hannah valgt. 

Tungodden gir oss en fiks ungdomsbok, basert på en rimelig absurd idé. 
For Hannah danner regjering med klassekamerater og oppretter departementer for godteri, dingser og krangling. 
Og folk elsker det. 
Det eneste som gnager litt på Hannah, er at mannen bak hele partipåfunnet ikke vil snakke med henne. 

Det har blitt en morsom og litt tankevekkende bok, som på sitt vis forteller at man ikke skal glemme at barn tenker på annet enn godteri og leker, de vil faktisk at verden rundt dem skal fungere, og ha det bra. 
Ikke minst fordi det da er lettere å ha det morsomt og leke. 

Som leser er det bare å svelge at det hele er basert på noe helt absurd, komplett med foreldre som finner det helt uproblematisk at tiåringer må jobbe døgnet rundt og dra alene på forretningsreiser til USA. 
«Statsministeren» er herlig lettlest, og Hannahs liv som sjef er artig lesning. 

Tungodden har skrudd sammen en smart bok, om man er villig til å akseptere bokens rammevilkår som er mildt sagt fantastiske, noe det er grunn til å tro at bokens målgruppe vil ha små problemer med. 
