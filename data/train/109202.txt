Bokanmeldelse:Ingar Holm: 
«De motvillige germanerne» 

Hundrevis av studenter ved Universitetet i Oslo ble arrestert og sendt til Tyskland for å indoktrineres i 1943. 
Det lyktes dårlig. 

Sakprosa 491 sider 399 kr. Dreyer 

Et av de største paradoksene ved nazismen, var forestillingen om at det fantes et «germansk» felleskap som kunne vekkes gjennom okkupasjon og tvang. 
Få fikk bedre innsyn i dette tankegodset enn de drøyt 600 norske studentene som ble sendt til tyske konsentrasjonsleire for å undervises av SS-godkjente akademikere. 
Nazistene håpet å få dem over på sin side, men oppnådde bare å styrke deres motstand. 

Deler av denne spennende historien er fortalt før, men foreliggende bok av Ingar Holm er den desidert mest omfattende og grundige så langt. 
Han har samarbeidet nært med Elling Kvamme, formann i Den norske Buchenwaldforeningen, og fått tilgang til et rikt kildemateriale som inkluderer mange av studentenes dagbøker. 

Boken holder historisk-faglige mål, men er samtidig formidlet i en svært tilgjengelig form. 
Holm er like opptatt av å klarlegge fakta, som å levendegjøre studentenes dramatiske opplevelser. 
