Kosmopolitisk westernhelt
Lee Child: 
«INGENTING 
Å TAPE» 
Oversatt av Kurt Hanssen Cappelen Damm 398 s., kr. 199,- Lee Childs gjennomgangsfigur Jack Reacher er en fin oppdatering av den klassiske amerikanske westernhelten. 

Han er mer kosmopolitisk og ikke så erkealfahann som John Wayne. 
Figuren har fått dannelse, snakker fransk, er velbalansert mentalt og har et naturlig respektfylt forhold til damer. 
Kaffe er hans drivstoff. 
Oppvekst og yrkeskarriere som militærpoliti har gitt ham kamp- og etterforskningskapasitet i verdensklasse. 
Fra naturens side er han utstyrt med ekstremt deduktive evner. 

På sin evige gjennomreise nektes Reacher kaffe i en småby. 
Han blir mistenksom og værer råttenskap. 
Sammen med en lokal politikvinne graver han fram en enormt, miljøfarlig søppelplass, slaveri, korrupsjon med det militærindustrielle kompleks innblandet og en religiøs gærning altfor nær farlige utløserknapper. 

Boken er solid sydd sammen med et dynamisk språk. 
Dialogene er gode og naturlige. 
Forfatteren har gjort et kunststykke med å skape en etterforskersupermann leseren aksepterer som naturlig. 
For hver bok øker våre kunnskaper om amerikansk militærvesen og gatesmarte oppegående vurderinger. 
Lite minus for en uendelig rekke bilturer. 

Kurt Hanssen har levert en fin oversettelse. 

BERIT KOBRO 
