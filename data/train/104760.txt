Bokanmeldelse:Erica James: 
«Alt i et øyeblikk» 

Jojo Moyes' norske forlag mener Erica James (56) kan bli en ny Jojo - og det kan de ha rett i. 

For Erica James' «Alt i et øyeblikk» har mye til felles med Jojo Moyes' «Et helt halvt år», som altså er den mest solgte av boken i Norge de siste 10 årene. 

Et lite øyeblikks uoppmerksomhet, og en sjåfør som kjører litt for fort endrer livene til Floriana, Esme og Adam for alltid. 
Ingen av dem har møtt hverandre før denne skjebnesvangre førjulskvelden, hvor Floriana har englevakt og slipper unna en påkjørsel med et lite besøk på sykehuset. 
Det viser seg snart at de tre har mye til felles. 
Vennskapsbånd knyttes, og de hjelper hverandre med å ta tak i både fortid og fremtid. 

I sentrum av fortellingen finner vi 31 år gamle Floriana. 
Hun har akkurat fått invitasjon til bryllupet til mannen hun elsker. 
Seb har vært hennes beste venn siden barndommen, men de har ikke snakket sammen siden Floriana fortalte at hun var forelsket i ham og Seb avviste henne. 
Adam har nylig blitt avvist av sin kjæreste, og gjør alt han kan for å få en ny sjanse. 
82 år gamle Esme har aldri glemt sin store kjærlighet som hun svermet for ved Comosjøen i Italia på 1950-tallet. 

Handlingen i boken beveger seg mellom fortid og nåtid mens bakhistoriene til de tre hovedpersonene nøstes opp. 
Faktisk oppleves det som om James har ønsket å skrive to bøker i en. 
Esmes historie tar etter hvert mye plass, og det fører til at man glemmer at «At i et øyeblikk» i utgangspunktet er Florianas fortelling. 
Det er Esme som hever og driver historien videre. 

James skaper lettlest og medrivende lesing av livssituasjoner som mange vil kunne kjenne seg igjen i. 
Hun skriver om å overvinne utfordringer, takle livskriser og understreker at man bør gripe de mulighetene man får. 
Temaer som også Moyes er opptatt av. 
Foruten å bruke en bilulykke som handlingskatalysator, har James også andre likhetstrekk med Moyes. 
Floriana har en personlighet som minner noe om Louise Clark, og i likhet med Lou har hun en søster som ikke viser hensyn og ofte tråkker på henne. 

Terningkast 6 til Henning Mankells aller siste roman 

Begge bøkene handler om vanskelige valg, familierelasjoner, lengsler og den store kjærligheten. 
James mangler noe av dybden til Moyes, og et par av bipersonene blir i overkant stereotype og parodiske, men boken har alle forutsetninger for å bli en godt lest sommerroman. 

Her får leseren akkurat det man loves via vaskeseddelen: rørende romantikk ispedd en god dose livsrefleksjoner som gjør det lett å drømme seg bort under sommersolen. 
