Blir dette årets sommerbok for de mest svartsynte innvandringsdebattantene?
Morsom roman om Facebook-Høyres frykt for innvandring ender med islamistisk terror. 

Med «Rive Rom på én dag» har Facebook-Høyre fått sin roman. 
Den byr på komiske skildringer av deres kritiske syn på muslimsk innvandring. 
Men gir til slutt etter for deres dystreste forestillinger om vestens undergang. 

Fargerikt persongalleri 

Mannen bak romanen er Nils Gullak Horvei. 
I tillegg til å være forfatter, driver han det lille forlaget Trolltekst. 
Der har han vært forlegger for Facebeook-Høyres mest markante medlemmer. 
Som Jon Hustad og Asle Toje. 

Handlingen utspiller seg i Facebook-Høyres glansperiode under flyktningkrisen i 2015 og har et fargerikt persongalleri. 

Jeg fortelleren er en middelaldrende mann på Oslo vest som frykter det han i en refusert kronikk kaller «invasjon på sykkel». 
Sammen med sin akademikerkone og deres to tenåringer bor han i en leilighet på Majorstua. 
I likhet med forfatteren driver han et lite forlag og skal utgi en innvandringskritisk kunstbok. 
Nei, ikke av Thomas Knarvik, men av en viss Bruno Rondell. 

Han har også en bedratt søster som drømmer om å arve barndomshjemmet, en mor som tenker på å leie ut til syriske flyktninger, og en fordrukken svoger som bor i en leilighet ved siden av et bordell. 

Det er med andre ord en folksom roman, hvor den ene karakteren overgår den andre. 
Hans fyrige finske elskerinne, Athena Salome, driver ham til slutt til vanvidd. 

Hverdagskomikk 

Det er ikke bare helten dette blir litt for mye for. 
Men også for leseren. 
Innimellom skulle jeg ønske at Horvei ikke hadde gitt etter for alle sine innfall. 
Enkelte går på troverdigheten løs. 

Best fungerer romanen i skildringene av den slående kontrasten mellom heltens frykt for innvandring og det jevne hverdagslivet han lever. 

For eksempel når han tror hans irakiske frisør skal kutte strupen på ham, men viser seg å være hans venn. 
Portrettet av hans personlige trener, Muhammed, er også morsomt. 
Han er i bunn og grunn bare bekymret for heltens ildrøde karma. 

Ja, det vrimler av små scener med artig hverdagskomikk. 
Da kona ikke kommer hjem til avtalt tid, skyldes det ikke terror, men at T-banen er forsinket. 
Og da datteren tar med en av sine afrikanske guttevenner hjem, viser det seg at han ikke er muslim, men kristen eritreer. 

Heltens fryktdrevne kortslutninger gir rett og slett et herlig bilde av Facebook-Høyres opplevelse av verden. 

Facebook-Høyres paranoia 

Etter hvert gir dessverre Horvei etter for Facebook-Høyres mest paranoide forestillinger om vestens undergang og islamistisk terror. 
For å virkeliggjøre deres dystre spådommer, må hendelsene overgå hverandre i mangel på troverdighet. 

Her er et eksempel: 
Konas forskningsopphold i USA gir Horvei anledning til å skildre en annen av Facebook-Høyres kampsaker: identitetspolitikk og krenkelseshysteri blant amerikanske studenter. 
I USA introduseres også en våpenglad mann fra Texas. 
Da han plutselig dukker opp i Oslo for å gi helten en pistol, virker det bare konstruert. 
Jeg kunne nevnt flere eksempler. 

Men selv om «Rive Rom for en dag» tidvis er en haltende roman, kan den fort bli sommerboka for de mest svartsynte innvandringsdebattantene blant oss. 
