Bokanmeldelse:A.J. Kazinski: 
«En hellig allianse» 

Med utgangspunkt i den såkalte hellige alliansen fra 1815 «avsløres» det sterke nettet av blodsbånd og fordekt makt som sammenbinder de europeiske kongefamiliene. 

Journalisten Eva Katz har mistet både jobben og soldat-kjæresten når hun ved en tilfeldighet får nyss om at mektige krefter ved det danske slottet både utfører og skjuler drap. 

Forfatterne sparer ikke på konfekten i omtalen av de kongelige; her «vet alle» at dronning Margrethes ektemann er en homofil barnemishandler, og at hun har traumatisert sine udugelige og til dels rusmisbrukende barn. 
Det spekuleres i at kongehusene er antidemokratiske, og at de bevisst bidrar til å knuse økonomien i Hellas, slik at den gamle kongen kan vende tilbake. 

Selv om historien er frisk og handlingsmettet, er for mange elementer påklistret. 
Det er vanskelig å forstå hva som motiverer hovedpersonen, som flykter i alle retninger og blir helt avhengig av at de riktige kildene og medhjelperne tilfeldigvis dukker opp. 

Mye tyder på at forfatterduoen denne gangen har forelsket seg blindt i den spekulative konspirasjonsteorien, og ikke lagt nok arbeid i å brodere de intrikate og overraskende fortellingene de ellers er kjent for. 

Språket er også flatere enn før, noe oversetter Elisabeth Bjørnson ikke kan lastes for. 
