En lenge etterlengtet «murstein»
Vega Forlag, 618 sider 

Det er mange år siden jeg så Jan Eggum punge ut for en enorm bunke norske LP-plater i en bruktbutikk i Oslo. 
Allerede da gikk ryktene om dette oppslagsverket. 
Kom det noen gang til å bli ferdigstilt? 

«Norsk pop & rock-leksikon 
- Populærmusikk i hundre år» er resultatet av et mangeårig og tungt populærkulturelt løft. 
Jazzartister og folkemusikkutøvere forekommer i løpet av de 600 sidene, men vekten ligger på pop-, rock-, vise- og underholdningsmusikk fra 1950-tallet og frem til i dag. 

Illustrasjonene alene, hovedsakelig plateomslag, ville være nok til å rettferdiggjøre innkjøp for alle med en overgjennomsnittlig velutviklet interesse for moderne (og semimoderne) norsk musikk. 
For mennesker som jobber med musikk til daglig, utgjør bokens 1300 kortartikler en samling informasjon som raskt vil bli uunnværlig. 

Som leseopplevelse skjemmes boken en smule av varierende tilnærminger til stoffet. 
Målt mot nytteverdien av å ha dette materialet samlet mellom to permer blir imidlertid den slags innsigelser nokså fattige. 
Det eneste tidligere forsøket på å gjøre noe lignende, Willy B.s tobinds «Norge i rock, beat og blues» (1983/1984), har vært utilgjengelig i mange år, og hadde uansett et langt mer begrenset nedslagsfelt. 

Før ekspertene begynner å leter etter svakheter, utelatelser og eventuelle faktafeil, er det altså all grunn til ikke bare å gratulere - men også å takke - samtlige involverte for massiv innsats. 

MORTEN STÅLE NILSEN 
