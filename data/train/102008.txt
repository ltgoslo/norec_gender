Bokanmeldelse:Cecelia Ahern: 
«En avtale med livet» 

Ny romantisk komedie fra forfatteren av «PS: 
Jeg elsker deg». 

Roman 382 sider, kr. 199 (pocket) Bazar 

Hvordan elske Livet? 
Fortellingen begynner som et eventyr eller en fantasy-roman da Lucy får et brev fra selve Livet. 
Hun blir rett og slett kalt inn på teppet. 

Hennes eget teppe i den dystre lille leiligheten står det slett ikke bra til med, men heldigvis finnes det hjelp å få med både det ene og det andre etter hvert. 

Ufyselige slektninger, selvopptatte venner og umulige arbeidsgivere har tatt motet fra henne etter at kjæresten stakk. 

Hun klamrer seg til de små gledene som finnes, dummer seg ut og vikler seg inn, helt til den lurvete lille mannen Livet/Cosmo dytter henne inn i nye spor. 

Ahern skriver som alltid humoristisk og friskt, i en muntlig og enkel stil som ikke stiller store språklige krav. 

Også selve plotet er ganske tradisjonelt i sjangeren, selv om boken også sneier innom sjangeren selvhjelpslitteratur/selvutvikling. 

Denne søte historien passer perfekt som snacks til en paraplydrink, eller som godnatthistorie for folk som lengter etter happy endings i egne liv. 
