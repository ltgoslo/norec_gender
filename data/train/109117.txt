Bokanmeldelser:Lars Saabye Christensen: 
«Hundre og ett dikt» 

Dette er en liten samling norsk litteraturhistorie. 

Dikt 205 sider Kr. 349,- Cappelen Damm 

Lars Saabye Christensen har som mange andre suksessforfattere hatt en strabasiøs ferd frem mot debuten. 
Tanken på at han i ung alder stod på Karl Johan i Oslo på kalde vinterdager og solgte fanzinen «Dikt & datt» med egne tekster, før han klarte å debutere, bør inspirere mange upubliserte forfatterspirer. 

De fleste vet hvordan det gikk. 
Få år senere ble han tildelt Tarjei Vesaas´ debutantpris for diktsamlingen «Historien om Gly» som kom ut i 1976. 

I anledning forfatterens 60-årsdag er det helt riktig å gi ut «Hundre og ett dikt», en samling med smakebiter fra før forfatteren debuterte og helt frem til hans forrige diktsamling, «Mitt danske album» i 2010. 

Derfor er det også passende at det siste diktet er «Farmors hår», et av Saabye Christensens aller beste enkeltdikt, hvor han beskriver sin farmor som «grer sitt lange hår/med en kam av lys/hun binder en knute av vind/under en spenne av sol». 

Diktene fra 1974-75 er ungdommelige og artige, mens «Akrobatens bekjennelse», som han fikk 3. pris for i Aftenpostens diktkonkurranse i 1975, er en liten perle, og viser hva som bodde i den unge forfatteren. 

Jeg savner kanskje Saabye Christensens sterke dikt om sin far på dødsleiet fra «Mitt danske album». 
Og jeg kunne kanskje ønsket meg en litt mer spennende tittel enn «Hundre og ett dikt». 

Denne samlingen er uansett en solid presentasjon av Saabye Christensen som poet, med et fornøyelig etterord av forfatteren Jan Jakob Tønseth, som har stått for utvalget. 
