Dansk kvalitetskrim
Oversatt av Morten Gaustad, 428 sider. 
Kr. 399,-. 
Font. 

Spennende dansk krimhistorie, der man til dels blir mer opptatt av menneskene enn av selve intrigen. 

Til å begynne med kan det virke som om søskenparet Hammer er i ferd med å gjøre det i overkant politisk korrekt: 
Under en helikopterbefaring over den klimatruete Grønlandsisen får den tyske forbundskansleren(!) øye på et nedfrosset kvinnelik i et område der nedsmeltningen er kommet lenger enn godt er. 

Dermed tilkalles den københavnske førstebetjenten Konrad Simonsen 
- Simon blant venner - og snart viser det seg at kvinnen er blitt drept og har ligget i isen i 25 år, siden den bokstavelig talt kalde krigen. 

Da hun nå dukker opp til overflaten igjen, bærer omstendighetene ved funnet så mange likhetstrekk med en sak fra 1990-tallet at Simon og hans kolleger aner at de er på sporet av en seriemorder. 
Møysommelig setter de i gang med å gjennomgå nye og gamle spor, og snart har våre danske venner fått ferten av så vel en drapsmann som et motiv. 
Og ikke uventet kommer en av politikvinnene gjerningsmannen nærmere inn på livet enn sunt er. 

Det går kanskje an å innvende at intrigen faller litt for lett på plass i denne boken, allerede halvveis har morderen fått både et navn og en psykologisk profil. 
Men likevel engasjerer historien hele veien ut, kanskje mest fordi den er befolket av mennesker det går an å interessere seg for. 
Etterforskere slurver og tuller, gråter og tabber seg ut. 
Men de er samtidig modige og selvstendige, slik gode politifolk helst skal være. 
Samtidig gir handlingen et godt innblikk i politiske, personlige og faglige intriger i politietaten og de departementene de må forholde seg til. 

Dessverre er det litt småslurv i tidskronologien: 
For eksempel blir den hovedmistenkte avhørt i politiarresten søndag formiddag, selv om han i neste kapittel blir løslatt søndag morgen klokken seks. 
Det er slikt både en oversetter og en redaktør bør være i stand til å fange opp. 
Til gjengjeld øker spenningsnivået sakte, men sikkert fram mot en passe brutal avslutning. 

Jeg leser gjerne flere bøker av søsknene Hammer. 
