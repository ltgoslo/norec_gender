Bokanmeldelse:Christian Jungersen «Du forsvinner» 

Når ektemannen Frederik får påvist hjernesvulst blir livet til Mia snudd på hodet. 

Roman 429 sider 389 kroner Aschehoug 

Åtte år etter gjennombruddet med «Unntaket» er danske Christian Jungersen tilbake med «Du forsvinner». 
Dette er en ambisiøs og annerledes kjærlighetsroman, hvor vi møter Frederik, en populær rektor på en privatskole. 
Han er ofte utro, og ekteskapet med Mia vakler. 

Men de tre siste årene har det skjedd noe: 
Frederik er blitt en perfekt ektemann. 
Kjærligheten blomstrer. 
Helt til Frederik faller om på ferie. 

Han får påvist en hjernesvulst som gradvis har endret personligheten hans. 
Men når ble han egentlig syk? 
For tre år siden, da han sluttet med sidesprangene sine? 
For ett år siden, da han startet den massive millionsvindelen som kan ruinere skolen han er rektor for? 

Mia kjemper desperat for å bevise at svindelen skyldes sykdommen. 
For selv etter at svulsten er fjernet, er Frederik en annen person. 
Hvem deler egentlig Mia seng med? 
Hvem er denne mannen som lukter og oppfører seg annerledes? 

«Du forsvinner» beveger seg innom filosofiske, men også strafferettslige og medisinske spørsmål: 
«(...) kan man ha et ansvar hvis man ikke har en sjel? 
Eller kan man ha en sjel uten å være ansvarlig? 
Ansvarlig for å ruinere en hel skole, for å ødelegge livet til kona og sønnen (...)?» 

Jungersen makter å skildre fortvilelsen til Mia på en troverdig og intens måte. 
Men det skjer vel mye dramatisk på én gang i denne romanen. 

Språklig er ikke Jungersen akkurat spennende: 
Han raser av gårde. 
Og neste roman trenger han ikke å illustrere med fotografier. 
Oversatt av Morten Gaustad. 
