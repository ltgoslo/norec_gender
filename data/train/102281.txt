Bokanmeldelse:Unni Lindell: 
«Forelska forever» 

Unni Lindell skriver enkelt og gjenkjennelig om forelskelse. 

Barnebok 57 sider 179 kr. Aschehoug 

Dette er den femte boken i serien om Ella, som er forelsket i Bendik. 
Den er del av lettlestserien «Lesehesten» og henvender seg til barn fra 6 til 10 år. 
Jeg vil anta at serien leses av jenter, selv om tematikken forelskelse er like aktuell for begge kjønn i alderen. 

Ellas mamma har fått ny kjæreste, og med på kjøpet får Ella en ny søster, Christina. 
Det er ikke like enkelt. 
Plutselig skal hun dele farmor med en ny jente, og plutselig står Christina i veien for Ellas store kjærlighet, Bendik. 
Spenningen som er nødvendig i en fortelling som dette, ligger i forholdet mellom Ella og Bendik, særlig etter Ella skader seg og havner på sykehuset. 

Unni Lindell fortsetter å skrive enkle, allmenngyldige fortellinger om store følelser i små hjerter. 
Boka er illustrert av Lars Rudebejer. 
De inviterer ikke til assosiasjoner eller fantasi - det gjør heller ikke fortellingen - men er helt enkelt bilder av det som skjer i teksten. 

Lesehest-serien skal først og fremst være lettleste bøker som inviterer barn til å bli ivrige lesere. 
Bøkene er raske og enkle og har mange lesere. 
Det tror jeg også denne får. 
