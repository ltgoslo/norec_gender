Svartekunst
Roman. 
183 sider Kr.329.-. 
Gyldendal 

Tenk deg om to ganger før du stopper og tar med deg søte damer som står i veikanten og ser ut som de trenger skyss. 

Ravn er en litt skrudd romantiker som driver et lite småbruk og utgir bøker på eget forlag. 

Den store, og i dette tilfellet svært magiske, kjærligheten, slår brått inn i livet hans gjennom lekre japanske Akasuki (!). 

Det er bare en liten hake ved relasjonen; Akasukis tidligere kjærester har hatt en lei tendens til å ende sine liv med blodet sprutende ut av diverse kroppsåpninger. 

Akasuki kan åpenbart ting man ikke lærer på embetsstudiet i medisin. 
Når hennes indre sorte blomst utfolder seg, henger selvbeherskelsen i en meget tynn tråd, noe også Ravn begynner å ane når hans livs kjæreste flytter inn på småbruket. 

Jan Chr. Næss` nye roman er en godt komponert og særdeles velskrevet eventyrfortelling som ikke unngår klisjeene, men heller bruker dem på nye, spennende måter. 

Her er mange lekre formuleringer og komiske observasjoner, og en sjarmerende fortellerglede som underholder leseren hele veien. 

Samtidig ligger det en alvorligere klangbunn i denne godt jugde «måneskinnsfortellingen»: maktforholdet mellom to elskende og den store kjærlighetens forblindende konsekvenser. 

Flott skrivekunst, avlevert med et skjevt smil og en mild fortvilelse på kjærlighetens vegne. 

ARNE HUGO STØLAN 
