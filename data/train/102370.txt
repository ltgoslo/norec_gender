Bokanmeldelse:Are Kalvø: 
«Ny grunnlov» 

Verbal humor fungerer dårlig på trykk 

Dokumentar 192 sider Kr. 
299 Samlaget 

Den største risikoen ved å kritisere humorbøker er selvsagt at en negativ anmeldelse kan føre til anklager om dårlig utviklet humoristisk sans. 

Men jeg får heller ta sjansen og si det som det er: 
Are Kalvø er bedre på radio, TV og på scenen enn han er på trykk. 

«Ny grunnlov» er et spin off-produkt av TV-serien «Riksforsamlinga», og prosjektet er altså å lage en ny grunnlov til erstatning for den 199 år gamle som vi går i 17. mai-tog for. 

Det er i seg selv en passe sær idé, ikke så enkelt å formidle på TV heller. 
Kalvø løser problemet med å bruke mye oppramsing, lister og gjentagelser. 

I bokform blir det ekstra tydelig hvordan poenger vris og vendes nærmest i det uendelige. 
De dårlige amatørbildene som boken er utstyrt med gjør ikke akkurat leseropplevelsen noe større. 

En viss humrefaktor og enkelte lattervekkende formuleringer til tross, så er dette en ganske uinspirerende bok. 

Men det er sikkert bare jeg som ikke har humor. 
