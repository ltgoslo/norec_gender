Bokanmeldelse:Ryan David Jahn: 
«Gode naboer» 

Sterke skjebner og fatale handlinger knyttes sammen gjennom en lang og voldsom natt i 1960-årenes USA. 

Oversatt av Kurt Hanssen Thriller 240 sider Kr. 
349,- Schibsted 

På vei hjem fra jobben blir Katrina Marino brutalt overfalt, voldtatt og langvarig mishandlet rett utenfor hjemmet sitt i New York. 

Flere av naboene hører skrikene og observerer henne utenfor blokken, men ingen griper inn før det er for sent. 

Hvorfor oppfører naboene seg slik de gjør, og hva er det egentlig som foregår bak veggene i de andre leilighetene denne natten? 

Rolig og sikkert ruller Ryan David Jahn opp historiene om Katrina og naboene hennes. 
Det skal snart vise seg at de alle har mer enn nok med sine egne skjebner. 

Jahn risser opp et panorama av faenskap og feighet, men også med lysglimt av menneskelig integritet og mot. 

Ikke overraskende føyes det hele sammen mot slutten, historiene vikler seg inn i hverandre og belyser fra hver sin kant det som kan sies å være bokens grunnmotiv: 
Nemlig den store amerikanske ensomheten. 

På ingen måte fritt for patos, men først og fremst en hardkokt spenningshistorie med fine menneskelige portretter. 

Presist og ledig oversatt av Kurt Hanssen. 

Visste du at ... 

Ryan David Jahn er vokst opp i Arizona, Texas og California. 
Han bor nå i Los Angeles, og har tidligere arbeidet med film og tv. 
Siden debuten med «Gode naboer» i 2009 har han skrevet ytterligere fire romaner. 
