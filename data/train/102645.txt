Bokanmeldelse:Kami Garcia & Margaret Stohl: 
«Vakre skapninger» 

Romanen mangler to essensielle fantasybyggesteiner: spenningskurve og romantikk. 

Oversatt av Gry Wastvedt Ungdomsbok 515 sider Kr. 349,- Cappelen Damm 

I den søvnige, lille sørstatsbyen Gatlin holder 16-årige Ethan på å forgå av kjedsomhet. 
Helt til en ny elev begynner på skolen, den mystiske og annerledes Lena. 

Snart er de et forelsket par, og småbylivet ikke så forutsigbart lenger. 

Dette er første bind i en fantasykvartett som ikke overraskende er filmatisert. 
Boken er stappfull av dialoger, scener og locations. 
Nyttig når man skal lage film, irriterende overfladisk når man leser roman. 

Det er vanskelig å ta bekymringene, gledene og forelskelsene til personene på alvor når leseren ikke får vite så mye om hva som rører seg i dem. 

Lena er ikke vampyr, men noe lignende: en maner. 
Når hun fyller 16, blir det bestemt om hun er ond eller god. 
Dette er høydepunktet som hele handlingen bygger opp mot, men boken er lang, og jammen blir ikke leseren snytt for en skikkelig avslutning også. 

Man skal være umåtelig glad i amerikanske high school-beretninger og udødelige med magiske krefter for å kaste seg over neste bind. 

VISSTE DU AT ... 

Kami Garcia er lærer og jobber med ungdom og lesing, mens Margaret Stohl har studert engelsk og kreativ skriving. 
«Vakre skapninger» er debutromanen deres. 
