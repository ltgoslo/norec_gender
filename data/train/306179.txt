Lina Bengtsdotters serie kan bli en ny, svensk krimsuksess
Ung jente forsvinner fra gudsforlatt industristed. 

Påfallende mange av dagens krimserier har følgende oppskrift: 
En forbrytelse begås på et gudsforlatt, lite sted. 
En nevrotisk etterforsker som har vokst opp på stedet, må motvillig vende hjem og ta saken. 
Plottet viser seg ofte å ha forbindelser til etterforskerens traumatiske barndom. 

Dette gjelder eksempelvis den svenske serien «Rebecka Martinsson», og ikke minst min krimfavoritt fra fjoråret: 
Peter Mays krim-trilogi fra Hebridene om «Lewismannen». 

Lutfattig industristed 

Det gjelder også Lina Bengtsdotters krimdebut «Annabelle». 
Den har riktignok ikke de andre serienes storslåtte natur, der den er lagt til det lille tettstedet Gullspäng i Västergötland. 
Det er et lutfattig industristed med landets yngste mødre, dårlig tannhelse, høy arbeidsledighet og mye alkoholisme. 

Der bor sytten år gamle Annabelle. 
Hun er vakker og intelligent, har to overbeskyttende foreldre og en haug av beundrere. 
En kveld forsvinner hun fra en fest, og kriminalpolitiet i Stockholm kobles inn. 
Charlie Lager settes på saken. 

Fortidens demoner 

Løvetannbarnet Charlie har trekk som minner om Lisbeth Salander. 
Hun er sylskarp og har gjort kometkarriere i politiet. 
Men hun har også et katastrofalt privatliv. 
Hun knasker antidepressiva, drikker altfor mye og ligger med hvem som helst. 
Hun får panikk da hun må ta saken. 
Det betyr at hun må vende hjem til Gullspäng, som hun flyktet fra som fjortenåring. 
Under etterforskningen må Charlie møte traumene fra oppveksten med sin alkoholiserte og mentalt ustabile mor. 

«Annabelle» ble kåret til fjorårets krimdebut i Sverige. 
Det er høyst forståelig. 
Språket flyter lett og elegant. 
Bengtsdotter skaper gode portretter, fortellingen har driv og variasjon. 
Vi følger tre parallelle historier. 
Ved siden av Charlies etterforskning og innsikten i hennes begredelige privatliv, får vi innblikk i Annabelles liv før forsvinningen. 
Det er også flettet inn en tredje historie fra fortiden. 
Det er en creepy psykologisk thriller om to forsømte småjenter, som skal komme til å begå en grusom forbrytelse. 

Svensk sosialrealisme 

I tråd med god, gammel, svensk krimtradisjon er det mye sosialrealisme i denne boka. 
Overgrep, håpløshet og fattigdom på et tettsted der alle er avhengig av arbeid på finérfabrikken, og dermed av fabrikkeierens usympatiske sønn Svante. 
Historien tar etter hvert noen krumspring og vridninger som både overrasker og sjokkerer. 
Avslutningen tyder på at her kommer det minst én oppfølger. 
Den er visstnok allerede på trappene. 
Jeg spår at det blir flere. 
Dette kan bli en ny, svensk krimsuksess. 
