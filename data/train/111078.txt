Da amerikanerne sloss mot sine egne
Forlaget Historie og kultur, 416 s., kr. 348,-. 

I år er det 150 år siden den amerikanske borgerkrigen brøt ut, og en av Norges fremste USA-eksperter har i anledningen blitt oppfordret til å skrive et norsk standardverk. 

Ole O. Moen bedyrer i forordet at dette ikke er en nytolkning, men en redegjørelse for hva historikerne nå stort sett er enige om. 

Boken skildrer opptakten til konflikten mellom nord- og sørstatene på en informativ og lett forståelig måte. 
Han presenterer de viktigste militære og politiske aktørene, og redegjør relativt detaljert for de viktigste slagene. 
Til sist forklarer han noen av de viktigste momentene i etterspillet. 
Tallrike anekdoter underveis, vitner om en kunnskapsrik forfatter. 
Fremstillingsformen er til tider problematisk. 
Spesielt når han skildrer kampene på slagmarken, henfaller Moen ofte til et guttebok-aktig språk, hvor det opptrer mange «harde negler» og «slubberter». 
Krigen krevde faktisk 600 000 menneskeliv, og hadde den skjedd i et europeisk land ville det vært umulig å beskrive den på en tilsvarende «frisk» måte. 

Like fullt har forfatteren tungen rett i munnen når han drøfter de viktigste problemstillingene knyttet til konflikten. 
Det er også en styrke i beretningen, at det kommer klart frem hvordan krigen ikke primært var en kamp for å frigjøre slavene, slik det er skapt et inntrykk av i ettertid. 

STEN INGE JØRGENSEN 
