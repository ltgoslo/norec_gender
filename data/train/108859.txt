Bokanmeldelse:Eirik Husby Sæther: 
«Judaskysset» 

Jakten på et forsvunnet parti med narkotika leder oss ut på en odyssé i de mørkeste deler av Oslos virkelighet. 

Mikael Wulf er politimannen som tar de tøffeste jobbene ved Kriminalvakta i Oslo. 

Det som ser ut som et overdosedødsfall på Oslo S fører ham på sporet av en langt mer alvorlig historie, der blant annet hans egen narkomane fetter er involvert. 

Det dreier seg tilsynelatende om et narkoparti på avveie, men raskt viser det seg at handlingen også omfatter kriminelle grunnmotiver som synd og frelse, forræderi og hevn. 
M 

ikael må takle en rekke dilemmaer underveis i etterforskningen av saken, blant annet om hvorvidt prisen for å avsløre gjerningsmannen vil innebære å svikte hans nærmeste. 

Eirik Husby Sæther skriver særdeles realistisk og deskriptivt, og bruker god tid på å bygge en troverdig intrige. 
Han skriver med innsikt om selve politiarbeidet og den tekniske etterforskningen, på en måte som gir mening. 

Men det tar lang tid før spenningen for alvor begynner å melde seg, og før boken får det nødvendige løftet i intensitet og fremdrift. 
Da er det til gjengjeld i overkant mange elementer på en og samme gang: rabiesgale hunder, hevngjerrige smuglere, voldelige vektere. 
Mye av handlingen foregår forøvrig bokstavelig talt i underverdenen, nærmere bestemt i hemmelige ganger og tunneler under Oslo sentralstasjon. 

Personskildringene er greie nok, men kanskje i knappeste laget til at leseren klarer å mobilisere virkelig interesse for dem. 

«Judaskysset» er en solid og passe spennende krim, selv om forfatteren nok mangler det helt store språklige og litterære registeret. 

Mest interessant som et dypdykk i Oslos mørke narkoverden. 
