Bokanmeldelse:Joseph O'Connor: 
«Nattlys» 

En kjærlighetshistorie, en historisk roman, et dokument om menneskelig stolthet og forfall - men også en lek med litterær metode. 

251 sider 349 kroner Aschehoug I «Nattlys» skaper den irske forfatteren Joseph O'Connor en tenkt virkelighet basert på forholdet mellom dramatikeren John Millington Synge og skuespilleren Molly Allgood. 

Meningene er mange og delte om skjønnlitterære forfattere som tar seg til rette i virkelige menneskers liv. 
O'Connor er den første til å understreke at boken er oppdiktet - og bare løselig basert på den sanne historien om forholdet mellom Synge og Allgood. 

Han: 
En genierklært og dødssyk dramatiker. 
Hun: 
En ung, fremadstormende og opprørsk skuespiller. 

Gjennom hennes minner - samt oppdiktede og faktiske utdrag av brev og avisutklipp - forteller O'Connor deres tragiske livshistorier og felles kjærlighetshistorie. 

«Nattlys» er en gripende roman. 
Den lever i språket og i de presise persontegningene mer enn i handlingen. 
Språkleiet er tilbaketrukket, nedtonet, med lyriske kvaliteter. 

Forfatteren veksler mellom ulike synsvinkler og litterære teknikker, men mest fremtredende er den uvanlige du-formen: 
Han henvender seg til sin leser og til sin hovedperson, Molly Allgood, i annen person entall: du. 
Uvant, men medrivende. 

Rammefortellingen er forankret i London i 1952 med tilbakeblikk til Dublin i 1908 og -09. Molly Allgood lever et forsoffent, forfyllet og fattigslig liv i etterkrigstidens London. 
Ingen aner at den drikkfeldige gamle damen en gang i tiden var en fetert scene- og filmskuespiller både i Irland og USA. 

Vi vet lite om hennes romantiske og turbulente forhold til dramatikeren Synge. 
Det er dikteren O'Connor som gjenskaper deres kjærlighet, de religiøse motsetningene, klassetilhørighetens dilemmaer og virkelighetens lavmælte dramatikk. 
Men nennsom penn dikter han et levd liv. 

Oversetter Inger Gjelsvik har gitt romanen en god, norsk språkdrakt som fremstår tro mot O'Connors irske litterære temperament. 

TOM EGELAND 
