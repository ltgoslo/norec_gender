Levi Henriksen er på sitt beste i dette varme farsportrettet
Men romanen er ujevn. 

«Halvbroren til faren min skjøt seg i et bryllup i romjula rett etter krigen, men det er ikke den historia jeg skal fortelle nå. 
Heller ikke om hva som skjedde den kvelden pappa gikk for å slå i hjel stefaren sin.» 

Levi Henriksen vet hvordan han skal fange leserne, når han åpner denne fortellingen om en musiker som har mistet grepet om livet sitt. 

Jeg-fortelleren barrikaderer seg i sin fars forfalne barndomshjem, og forsøker å finne seg selv gjennom å finne ut hvem faren egentlig var. 

Faren het Herman Henriksen, og er identisk med forfatterens egen far. 
Med det føyer boka seg inn i rekken av samtidslitterære fars- og morsportretter, der forfatteren delvis dikter seg inn i sin fars historie. 

1900-tallets Norge 

Det er farens fortelling som bærer denne boka. 
Den starter på tjuetallet, der familien Henriksen bosetter seg på familiegården «Skredder-Hans». 

Hermans far er maler og lider av fallesyken. 
Han dør da Herman er liten, og inn kommer djevelen selv, den psykopatiske stefaren Stefanus Østhagen. 
Herman prøver å beskytte småbrødrene sine. 

Hans eneste flukt er å hoppe på ski, inntil Stefanus ødelegger også det. 

Denne del av boka blir også en fortelling om 1900-tallets Norge, og viser Levi Henriksen på sitt beste. 

Det skogkledde landskapet i Kongsvinger-traktene, de ulike typene, fattigdommen, barnas skam over stefaren, raseriet som bygger seg opp mot tragedien. 

Og så farens møte med kvinnen som skal bli Levi Henriksens mor; søndagsskolelærerinnen, tungetaleren, lovsangersken. 
De glimt vi får av henne er verd en egen roman. 

Terapispråk 

Nåtidsfortellingen derimot, sitter ikke like godt. 
Jeg-stemmen har åpenbare biografiske paralleller til forfatteren selv, men det blir noe pludrete, uinteressant og slapt ved denne delen av boka. 

Språket har ikke den høystemte varmen og særegne skilderi-stilen fra farsportrettet, men ender i et slags kunstig, analytisk terapispråk; «lengsel etter stimuli», «følelse av mestring», «jeg er ikke avholdsmann per ce». 
