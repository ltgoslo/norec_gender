Solid og troverdig krim
I sin sjuende roman, får den patruljerende politimannen 
Jo Kaasa et drap på en gård i Maridalen å hanskes med. 

Det er mye av det samme jordsmonnet og det samme mentale klimaet i Bjørn Bottolvs kriminalromaner som i Jørgens Gunneruds: 
Begge er over både sin første og annen ungdom, begge er fra Oslo og begge utkommer på Kolon Forlag. 
Og begge skriver nøkternt, med en rolig effektivitet, tilkoblet varme. 

Gunnerud skriver ofte om en tjenestemann i Kripos, Bottolvs romaner har den patruljerende politimannen Jo Kassa ved Majorstua Politistasjon som senter. 

Willy Lindkvist er eier av en gård i Maridalen utenfor Oslo der unge jenter rir og har hester på fór. 
Han blir funnet knivdrept. 
Kaasa og hans kolleger går inn i saken og finner ut at Lindkvist har forgrepet seg seksuelt på flere av de unge jentene. 
Flere synes å ha hatt motiv for drapet. 

Samtidig får Jo Kaasa en forunderlig nyhet: 
Han har en datter han aldri har visst om. 
Hun er nitten år. 
Og hun vikles inn i livet hans på måter han ikke har kontroll over. 

Igjen: 
Troverdig i bunnplata, solid i oppbyggingen, realistisk i tonen. 
Fengslende på alle måter. 
