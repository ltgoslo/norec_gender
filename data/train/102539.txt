Bokanmeldelse:Marit Bolsø Brodersen: 
«Post-it. 
Spor tid, spor elv» 

Dvelende dikt i grenselandet mellom flyt og fastholdelse, mellom stedets illusjon og tidens fiktive virkelighet. 

Dikt 40 s. Kr. 279,- Aschehoug 

Debutanten Marit Bolsø Brodersen lager sensitive, flyktige dikttekster med utgangspunkt i et forlatt rom - postmannens rom - i et hus ved en elv. 
Hun skriver også om en togstasjon, om reisende som venter, om sollyset som faller over perrongen. 

Noen tekster har preg av fragmentert fortelling, andre fungerer mer som bilder og klanger. 
I huset finnes også en kvinnes rom, i kjelleren står en pendel og slår fram og tilbake, i hagen vokser en blodbøk. 
Dette er noen av elementene forfatteren bruker til å sette sammen diktbilder som assosierer både til forgjengelighet og upåvirkelighet. 

En underliggende tematikk kan være det poetiske språkets varighet i forhold til tidens og stedets upålitelige 

kategorier. 
Men dette er ingen forfatter som ønsker å tvinge seg på leseren. 
Hun velger heller å spenne opp diktene som mangetydige, assosiasjonsrike lerreter. 
Dette er dikt som appellerer både til sansning og refleksjon. 

Noen enkeltdikt kan virke vage, og billedbruken er ikke like original hele veien. 
Men alt i alt en bra gjennomført debut. 

VISSTE DU AT: 
Forfatteren kommer fra Ørlandet i Sør-Trøndelag og er utdannet billedkunstner. 

Diktsamlingen var først tenkt som en poetisk roman. 

Forfatteren har også laget bokomslaget på diktsamlingen! 
