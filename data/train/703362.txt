Det beste rett fra gata
Hvis du ikke blir sulten av å bla i denne boka, er det på tide å oppsøke hjelp. 

Gladmat er pakket ned for i år, men det er vel ingen grunn til å henfalle til frossenpizza av den grunn. 
Stian Floer og Jan Robin Ektvedt driver Hitchhiker i Mathallen i Oslo, et sted som har spesialisert seg på å servere gatemat fra hele verden. 
Inspirasjonen har de tilsynelatende fått fra en svært omfattende reisevirksomhet, og heldigvis har de nå også forbarmet seg over oss som bor litt vel langt unna etablissementet deres i Oslo. 
I denne boka leder de oss med kyndig hånd og forteller oss alt vi trenger å vite om rare ingredienser og en hel rekke lands gatemattradisjoner. 
Man kan få vann i munnen av mindre. 
Men det beste av alt er at oppskriftene er så godt kvalitetssikret. 
Hvis du bare følger anvisningene til punkt og prikke, blir maten akkurat så god som den ser og høres ut. 

Selv om konseptet med gatemat fra kundens side er noe man kan spise i farta, er selve tilberedningsmetodene i mange tilfeller langt mer tidkrevende. 
Vi endte for eksempel opp med tidenes beste chili con carne etter å ha brukt en hel dag og noen kilo oksehaler. 
Vi har også fått smaken på retter vi ikke har laget før, for eksempel patacones (frityrstekt kokebanan) fra El Salvador, polske piroger og det ostefylte brødet pan de yuca fra Ecuador. 

Forfatterduoen presenterer et imponerende utvalg mat fra nær sagt alle verdenshjørner, og man skal være godt over gjennomsnittet bereist for å kjenne til alle disse rettene fra før. 
Ikke minst fordi vi får mange vellykkede eksempler på hvordan det kan gå når ulike lands mattradisjoner møtes. 
Ramen-burger og kimchi-fries er gode eksempler på hva som skjer når man lever etter "mer er mer"-prinsippet. 

Oppskriftssamlingen er nydelig illustrert, og designet understreker på glimrende vis hva slags kulinariske opplevelser man kan vente seg hvis man går løs på denne flotte boka. 
Selv den mest matleie bør få appetitten tilbake av å bla i denne. 
