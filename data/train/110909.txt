Dansk krutt
Steffen Jacobsen: 
«DEN GODE DATTER» 
Oversatt av Mie Hidle Aschehoug 448 s., kr 379,- Dansk politi, mellomamerikanske gangstere, og internasjonale oljekonger er noen av ingrediensene i en velkomponert og intens fortelling. 

En dansk ingeniør fra et oljefirma hentes død hjem etter en forretningsreise til Venezuela som endte med et mislykket kidnappingsforsøk. 
Geriljabevegelsen FARC er bakmennene, og i skytedramaet unnslipper en dansk kvinne. 

Politiet i Danmark får en hard nøtt å knekke. 
Krimkommisær Robin Hanssen må ta saken, og grave i gangsteropprør fra mellomamerika, narkobaroner, og store nettverk i internasjonal oljeindustri og politikk. 
Sentralt i jakten på svaret om hva som skjedde med ingeniøren, og hvem den danske kvinnen er, står også rettsmedisiner Andrea Jones, romanens mest interessante karakter. 

Jakten tar leseren gjennom en svært velartikulert, intelligent og spenningstett fortelling. 
Jacobsen er både billedrik og konkret i sin behandling av liv og død, og ble i danske anmeldelser sammenlignet med giganter som både Forsyth, Guillou og le Carré. 

Litt å leve opp mot, med andre ord, og til det er fortellingen en smule uoversiktlig og kaotisk i starten. 
Det tar tid før spenningen og interessen skyter fart, men når den gjør det, er det fortellermessig krutt Jacobsen øser av, med interessante mennesker som grunnpilarer. 

MARI NYMOEN NILSEN 
