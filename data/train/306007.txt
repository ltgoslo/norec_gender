Er søvnmangel det største helseproblemet i vesten?
Ny bok vil få oss til å ta natta tilbake. 

En søvnmangelepidemi er det største helseproblemet i den vestlige verden, hevder psykolog og søvnforsker Matthew Walker. 
I sin nye bok dokumenterer hans dens omfang, og viser hvordan vi kan løse den. 
Ved politiske, kollektive og personlige grep. 

Jeg må innrømme at jeg de siste ti årene har endret døgnrytme ganske betraktelig. 
Kanskje arbeider jeg mer, jeg liker i det minste å tro det. 
Det som er sikkert er at jeg altfor ofte stirrer inn i det blå lyset fra mobil-og iPadskjermen til langt over leggetid. 
I perioder har jeg også søvndrukken stått opp i otta for å lese bøker som skal vurderes og diskuteres i ulike sammenhenger. 
Jeg kan heller ikke nekte for at det litt for ofte er blitt en alkoholenhet eller to mer enn det ene glasset til middag. 

Søvnmangelepidemi 

Etter å ha lest Walkers «Hvorfor vi sover» forstår jeg at jeg slettes ikke er alene – om å ha symptomene på den søvnmangelepidemien som raser over den vestlige verden. 

Vi er millioner på millioner som frivillig frarøver oss søvnens helsebringende og styrkende virkninger. 

Hans bok begynner med å fortelle hvilke fatale konsekvenser det har. 

«Når man jevnlig sover under seks eller syv timer i døgnet, raserer man immunsystemet og mer enn dobler risikoen for kreft.» 

Lite søvn øker også sjansen for å utvikle Alzheimers sykdom, for hjerte- og karsykdommer, slag og hjertesvikt, for ikke å snakke om for fedme, høyt blodtrykk og alle de viktigste psykiske lidelsene, som depresjon, angst og selvmordsatferd. 
Det er også et faktum at søvnighet forårsaker flere trafikkulykker enn alkohol og narkotika til sammen. 
Jeg kunne ha fortsatt oppramsingen. 
Disse eksemplene er stort sett hentet fra første side. 

Ny kunnskap, ny vitenskap 

Det er ikke bare Walkers fortrinnlige evne til å vise at leseren er rammet av den søvnmangelepidemien han vil bekjempe, som gjør boka interessant. 

Han har også den entusiastiske forskerens evne til å gjøre sine funn nye, revolusjonerende og uhyre relevante. 
I alle fall for de av oss som lurer på om vi er i ferd med å utvikle et fragmentert søvnmønster. 

«Denne boken vil avsløre […] at søvnen er uendelig mer kompleks, langt mer interessant og skremmende mye viktigere for helsen.» 

Matthew Walker er fra Liverpool og har gjort en strålende akademisk karriere i USA. 
Han har vært professor i psykologi ved Harvard Medical School, og er i dag professor i nevrovitenskap og psykologi ved universitetet i Berkeley. 
Der er han også direktør for Center for Human Sleep Science. 
«Hvorfor vi sover» er hans første bok. 

Den er delt inn i fire deler. 
De to første handler om søvnens ulike faser. 
Her beskriver Walker hvorfor og hvordan vi blir trøtte, forholdet mellom den første, drømmeløse NREM-søvnen og den senere REM-søvnens drømmer. 
I den tredje delen tar han for seg drømmens ulike funksjoner nærmere. 
Han beskriver for eksempel hvordan NREM-søvnen rydder opp i alle dagsinntrykkene og etablerer minner, mens REM-søvnen arbeider mer kreativt og problemløsende. 
I den fjerde og siste delen setter han søvn og drømmer inn i et større historisk og politisk perspektiv som munner ut i manifestet: 
«En ny visjon for søvn i det 21. århundre». 

«Hvorfor vi sover» er med andre ord en veldokumentert og informativ bok av den ambisiøse sorten. 
Riktignok kommer han med en rekke konkrete tips og råd om hvordan leseren kan få bedre søvn. 
For eksempel ved å unngå koffein, nikotin og alkohol, men også ved å erstatte LED-pærene i lampene med gule varme pærer fordi det blå lyset demper produksjonen av det søvndyssende stoffet melatonin. 

Det som fremfor alt gjør boka interessant å lese, er at han formidler sin omfattende kunnskap på en engasjerende måte. 
Han nøyer seg ikke med å gi enkle råd og tips som snart havner i skuffen blant fjorårets nyttårsforsetter. 

Han fremstiller sin kunnskap på en måte som inviterer en til selv å undersøke fenomenene nærmere. 
Både ved å lese og ved å gjøre egne studier av ens søvn og drømmer. 

For å henge med i Walkers kunnskapsbaserte fremstilling må man riktignok lære seg et knippe faguttrykk. 
Som navnet på vår indre klokke «nucleus suprachiasmaticus», som er det er punktet hvor synsnervene fra øyeeplene krysses. 
Det er den som styrer når vi ønsker å sove og være våkne. 

Detaljert og intern 

Innimellom blir boka også i overkant detaljert og intern. 
For eksempel når forfatteren begeistret forteller at en fersk rapport tyder på at det finnes en forgjenger til REM-søvnen hos en australsk øgle. 
Det kan bety «at den første kimen til REM-søvn var til stede minst 100 millioner år tidligere enn vi har anslått.» 
Her kunne Walker tatt seg bryet med å fortelle leseren hva det tidligere anslaget var. 

Enkelte steder ser jeg at han også tyr til tvilsomme logiske slutninger. 
Særlig i sin iver etter å vise at også hvaler og seler drømmer. 

«Fravær av bevis er tross alt ikke det samme som bevis for fravær», skriver han for å stille spørsmål ved kolleger som er uenige med ham. 

Selv ser han på søvn og drøm som livets urform: 
«Hvorfor tok livet noensinne bryet med å våkne?» 
Med boka vil han gi oss travle, moderne mennesker søvnen, drømmen og vitaliteten tilbake. 
