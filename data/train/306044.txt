Lars Saabye Christensens nye diktsamling er overraskende vellykket
Raske dikt om Beatles-vikar. 

På baksida av «En blues for Jimmy Nicol» er bokas premiss forklart: 
Fotografen Johan Brun, som jobbet i Dagbladet i over 50 år, tok flere bilder i forbindelse med Beatles-konserten i København 4. juni 1964. 
De ble liggende som negativer i en skuff i 54 år. 
Nå trykkes de i denne boka, ledsaget av dikt signert Lars Saabye Christensen. 

Tittelens Jimmy Nicol spilte trommer på denne konserten, fordi Ringo Starr var sykemeldt. 
Plutselig var Nicol vikar, i det som allerede på dette tidspunktet var verdens største band. 

Overraskende vellykket 

Fortjener dette utgangspunktet virkelig en egen bok? 
Tja. 
Men fotografiene er fine nok, de, og diktene glimter til flere steder. 
Så når premisset er såpass tynt, må resultatet sies å være overraskende vellykket. 
Men noen spesielt minneverdig bok er det ikke snakk om. 

Som poet har Lars Saabye Christensen en forkjærlighet for det enkle, og for gjentakelser. 
Det er med andre ord ikke noen grunn til å bli overrasket over at boka åpner slik: 
«Det er han som kommer når man ringer / Det er han som stepper inn / Det er han som tok telefonen 3. juni 1964 // da Ringo Starr måtte ta mandlene / Det var Brian Epstein som ringte / Det var Jimmy Nicol som kom». 

Et sted dukker et sjeldent rim opp: 
«Et band uten trommeslager er som et belte uten bukse» følges opp at påstanden om at «Et band uten trommeslager er som et horn uten okse». 
Dette framstår først og fremst som litt pussig. 

Best med hevet blikk 

Men alle som kjenner forfatterskapet til Lars Saabye Christensen vet at han er dypt fascinert av det pussige. 
Og han turnerer unektelig pussigheter påfallende godt. 
Det er likevel først når det inntrer et sorgmuntert alvor at jeg syns disse diktene fungerer best. 
Som her: 
«Musikkhistorie: / Brian Jones lo ikke sist / Janis Joplin lo ikke sist // Keith Moon lo heller ikke sist / Jim Morrison lo i hvert fall ikke sist / Det er også sådd tvil om noen av dem lo først // Det beste er å smile forsiktig i mellomtiden». 

Når jeg opplever at dette diktet utmerker seg positivt, er det verdt å understreke at det ikke dreier seg om Jimmy Nicol: 
Det litt nærsynte søkelyset på trommisvikaren fungerer ikke så godt som når Saabye velger å heve blikket. 

Kan leses fort 

Et annet kjernemotiv hos Saabye er nostalgien. 
Også her har den fått sin behørige plass: 
«Så skal applausen også forsvinne / som vinden rundt gatehjørnene / og stiften som skraper over de siste solbrente rillene // Og stillere blir det ikke før alle mann er døde». 
Også dette diktet skiller seg ut, det virker mer ambisiøst enn det meste annet i boka. 

Om det stemmer at denne bluesen for Jimmy Nicol er «skrevet i all hast og av hele mitt hjerte» vet jeg ikke; kanskje poeten her overdriver det hastige ved diktene, om ikke det inderlige. 
Uansett kan boka leses nokså fort – den lover liksom ikke noen ytterligere dybde ved tålmodig nærlesning. 
Og det er vel greit nok. 
Jeg hadde absolutt et visst utbytte av «En blues for Jimmy Nicol». 
Men først og fremst må boka regnes som et hvileskjær i den folkekjære forfatterens produksjon. 
