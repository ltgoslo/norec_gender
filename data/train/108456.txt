Forfatterroman
Roman Kr 298,- Oktober 

Tormod Haugland: 
«Inkarnasjon» Roman Kr 298,- Oktober 
En enkel fremstillingsform klarer å fange opp noe vesentlig. 
Den ytre handlingen lyder relativt uspennende. 

Forfatteren Tor Iden har kjørt seg fast i et skrivearbeid på bakgrunn av bestefarens skrifter og går seg en tur. 

Han møter på forfattere, kritikere, folk og fe - og en underlig uke går sin gang - til hans 50-årsdag overraskende blir feiret med både forlagsfolk, ordfører og slektninger. 

Ut av dette får Haugland en brukbar roman som utmerker seg blant annet gjennom hovedpersonens dialoger med sambygdinger, familiemedlemmer og andre litteraturinteresserte. 

Av og til får leseren riktignok en følelse av å lytte til en eksklusiv, korthugd samtale mellom mannlige litterater, som kysser litt på bibliotekarene og serveringsdamene innimellom. 
Samtidig rommer litteraturpraten interessante tanker om lesning, skriving og den berømmelige forfatterrollen - og alt som følger med å utgi bøkene sine i offentligheten. 

Hovedpersonens forhold til andre mennesker og til eget skrivearbeid vekker interesse. 

En bok for kultursniler? 
Ikke nødvendigvis. 

Romanen har et hverdagslig og tilsynelatende ubesværet preg, samtidig som den gir innblikk i en tilstand på finurlig vis. 

SUSANNE HEDEMANN HIORTH 
