Angstens netter i Berlin
En sterk beretning om liv og død i Hitlers hovedstad, med vekt på hvorledes den jevne tysker opplevde krigens helvete. 

Forfatter: 
Roger Moorhouse 

Oversatt av: 
Jorunn og Arne Carsten Carlsen 

Det er krigens hverdag, historien liv og død i Hitlers hovedstad som er tema for denne omfattende dokumentaren. 
Den gir oss et troverdig bilde av livet i Berlin fra 1939 til sammenbruddet og kapitulasjonen i 1945. 
Forfatteren bygger både på tidsvitner, dagbøker og en omfattende brevsamling, samtidig som han har foretatt grundige studier i de omfattende tyske arkivene fra de enkelte bombetokter mot Berlin. 
Boken er blitt en beretning om død, om ødeleggelse, netter og dager i tilfluktsrom og hele tiden redselen for arrestasjoner, tortur og henrettelser. 

Mange av oss besøker Berlin, denne sentrale europeiske hovedstaden som syder av liv og glede, underholdning og matkultur. 
Men byen har sin tragiske historie. 
Derfor er det viktig at vi kjenner den nære fortid når vi oppsøker byen, at vi vet hvorledes den ble så å si utslettet, samtidig som frykten plaget og martret de innbyggerne som overlevde nazismens grusomhet. 

Og her gir den britiske historikeren oss det tilbakeblikket vi trenger. 
Vi møter den jevne tysker, preget av angst for den kommende natt. 
Vi lever med i deres besværlige hverdag. 
Vi fornemmer hvorledes menneskene i tilfluktsrommene høsten 1943 og våren og sommeren 1944 forsto at landet nærmet seg katastrofen, men ble gjenstand for stadig mer grusom overvåking. 
Roger Moorhouse gir oss et nærbilde av krigens galskap og den er samtidig en sterk advarsel mot begreper som «lebensraum» og læren om den sterke mann. 
I denne boken blir det dokumentert hva mennesker utsettes for av lidelse, nød og død når overmotet omsettes i politisk handling. 

Noen av beretningene om sluttfasen, er en gjentakelse av Hesses skildring av Hitlers siste døgn i førerbunkeren i boken «Der Untergang». 
Og historien om sovjetstyrkenes ankomst, ligner på det vi lærte ved å lese Antony Beevors bok om Berlin. 
Men det er også mine eneste innvendinger. 
