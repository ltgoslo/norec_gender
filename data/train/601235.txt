En overdose vold
Tom Kristensen vet hvordan han skal turnere og veldreie en finansthriller. 
Men det blir en overdose vold. 

Det er kanskje lov å karakterisere Tom Kristensen som en forfatter av "Finansthrillere" . 
Flere av hans kriminalromaner dreier seg om nettopp penger, store penger. 
Og dertil grådighet. 
I forbindelse med penger dukker det alltid opp grådighet, husker du. 
Og derpå former for hevn, når noen har gjort noe med penger du mener er dine eller våre. 

Så også her. 
I "Korsbæreren" er nærmest grådighet en kultur. 
Handlingens dynamikk iverksettes og holdes oppe av mennesker som hører hjemme i nisjen "Mye vil ha mer". 
Tom Kristensen kan sitt finansmiljø , han har tidligere vært finansmegler (tror jeg det heter) på Aker Brygge i Oslo. 
Vi får servert dresser, skjorter, klokker, kontorinteriør. 
For denne anmelder fremstår det på linje med en amerikansk grøsserfilm, andre setter tydeligvis stor pris på den biten av Tom Kristensens forfatterskap. 

Vi er på Tjuvholmen, den nye lekegrinda til finanseliten . 
Samtidig er vi på en langt farligere plass: 
Hos yakuza, den japanske mafiaen i Tokyo. 
Pluss i San Francisco. 
Og der støter vi på den norsk-japanske finansmannen David Nomura. 
Han driver et hedgefond som investerer penger for andre selskap. 
Yakuza har investert hos ham. 
Nå krever de brått pengene tilbake. 
Det føles som når en giver forlanger julepresangen tilbake. 
Men når den japanske mafiaen taler, bør du lytte nøye og handle lydig. 

Nomuras eneste mulighet til å redde sine egne sko , er å lure 250 millioner ut av Kredittbankens sjef, hans tidligere kjæreste Elvira Elton Eikenes. 
Mener Nomura. 

Vel. 
I kursiv finnes det en forteller her . 
En japansk forteller. 
Han opplevde som barn at faren ble drept av yakuza. 
Han endte som prostituret og rusmisbruker. 
Nå vil han ha en fryktelig hevn over yakuza. 

Tom Kristensen er en smidig og dreven forfatter , det har han vært siden sin første finansthriller, "En kule". 
En roman undertegnede stadig mener er hans beste. 
Iblant skriver han fresende filmatisk, det sagt i den beste betydning, med kjappe skift og stigende spenning. 
Det finnes en liten overdose av utspekulert vold her, det er et minus. 

Som samlet sum : 
Veldreid finansthriller fra Tom Kristensen. 
Igjen. 
