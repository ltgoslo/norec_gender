Fulltreffer
401 sider Pris kr. 328,- Oktober forlag 

Han utvider repertoaret i årets roman «Uglybugly», samtidig som en utforskning av kropp og outsiderperspektiv tas et langt skritt videre. 

Ramslies tette språk kommer til sin rett med stort driv i Earls fortelling om tvillingenes opplevelser i Storeby og Vesleby. 
Her er foreldreløse Earl og Betty en «medisinsk sensasjon»; sammenvokst i skulderen og med en ustyrlig tredje hånd imellom seg som stadig skaper problemer. 
De har forsøkt seg som sirkusartister og omreisende attraksjon, men er dømt til å flakke rundt på oppdragsgivernes nåde. 

Så hyres de inn av Storebys lumske bordelleier Mr. King, på et sted fullt av kneiper, havneområder, loppesirkus og kuriøse brytekamper. 
En interessant sansning oppstår fordi fortellerens kropp henger sammen med en annen, men også på grunn av et overbevisende litterært uttrykk. 
«Uglybugly» fremstår som langt mer enn et påfunn - det er en fullblods roman hvor alt stemmer. 

Og den skaper sin egen verden. 
Uten å gjøre Earl og Betty til et overtydelig bilde på noe, berører denne teksten også andre universer - som kulturhistorien, filmen og kanskje til og med «det norske samfunnet». 
Men dette anes bare, fordi Earls historie om livet med Betty insisterer på sin egen gyldighet. 

Samtidig er det noe veldig treffende ved romanens fortelling om å være prisgitt andres godvilje for å bare kunne håpe på å gjennomføre noe «eget». 

Susanne Hedemann Hiorth 
