Mord og bedrag på bygda
264 sider Kr. 
278,- Kolon 

Jørgen Gunnerud viser igjen sitt talent for å hente frem spenning fra tilsynelatende hverdagslige miljøer. 
KRIPOS-etterforskeren Knut Moen får elgjakta avbrutt før den har begynt. 
Drapet på en ansatt ved et ungdomspsykiatrisk hjem gjør at han må sette fra seg rifla for denne gang. 
I stedet blir det lokalmiljøet på Toten som blir jaktmarkene hans for noen høstuker. 
Og det skal vise seg å være et ulendt terreng Moen må orientere seg i. 

Ved ungdomsinstitusjonen florerer det av sjalusi og baktaling, personlige og profesjonelle intriger, og motivene er snart flere enn de involverte kan holde styr på. 
Dessuten dukker det opp enda et lik under etterforskningen, og ennå har dramatikken bare så vidt begynt. 

Jørgen Gunnerud har utviklet en helt spesiell evne til å skildre de små steders psykologi. 
Denne gangen er det i tillegg et bokstavelig talt lukket miljø han gir seg inn i, et sted der begreper som straff, skyld og belønning har sin helt egen undertekst. 
Det skal vise seg at troverdigheten til så vel de ansatte som de «innsatte» er høyst diskutabel, og Gunnerud får særlig godt frem hvordan unggutters forbryterske sinnelag kan være til stor skade i situasjoner som langt overskrider deres egen mentale kapasitet. 

Til tross for en noe hakkete start, det drøyer før etterforskningen kommer ordentlig på sporet, er dette blitt en krim av beste merke. 
Også fordi Jørgen Gunnerud har sin helt egen, nærmest godslige litterære stil. 
Selv om han nok blir i knappeste laget når det kommer til personskildringene. 

Men tematikken er av aller tydeligste slag: 
Gjerrighet, bedrag og utroskap av enhver sort. 
