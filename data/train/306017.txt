Fødte sin sønn på et hotellrom i Mongolia, 19 uker for tidlig
Selvbiografi om livets nådeløse regelverk. 

Ariel Levy (43) er en profilert journalist i det tradisjonsrike tidsskriftet The New Yorker. 
Hun har utgitt boka «Female Journalist Pigs» (2005). 
I 2013 vakte hun oppsikt med essayet «Thanksgiving in Mongolia», der hun forteller hvordan hun mistet sin 19 uker gamle sønn etter en for tidlig fødsel på et hotellrom i Ulan Bator i Mongolia, der hun var på jobb. 

Nå har Levy utvidet denne tragiske hendelsen til en selvbiografi, der den blir det sentrale punktet i jakten på lykken. 
Boka handler om et menneske som under ungdommen i New York på slutten av 1990-tallet blir forledet til å tro at livet ligger bekymringsløst foran henne. 

Alt blir tatt fra deg 

«Vi ble oppdratt til å tenke at vi kunne gjøre hva vi ville – vi var frie til å være oss selv!» 
Hun tror dette er livets regler, og at ikke noe galt kan ramme henne. 
Slike toner har man selvsagt hørt før, i den ene generasjonen etter den andre. 
Men ikke uventet byr tilværelsen på snubletråder og desillusjon. 
Drømmer er til for å knuses. 

Med andre ord: 
Dette konseptet er ikke nytt. 
«Job’s bok» gjentar seg i stadig nye varianter. 
Alt blir tatt fra deg. 
Din framtidstro blir stilt på stadig nye prøvelser. 
Verden glipper under føttene. 
Eller som Levy skriver et sted i denne boka: «...den manglende evnen til å være til stede i sin egen virkelighet (er) en plage, ren tortur. 
Det er synd og straff i ett.» 

Vil opp og fram 

Ariel Levy er i utgangspunktet en ambisiøs og skriveglad ung jente. 
Hun jobber seg opp og fram. 
Hun har stor livsappetitt og føler seg tiltrukket både av menn og kvinner. 
Når hun er 28, treffer hun den ti år eldre Lucy, som hun gifter seg med. 
Midt i 30-åra blir hun kunstig befruktet med sæd fra en god venn. 
Alt peker oppover. 

«Noe virkelig ille kunne aldri skje med meg i filmen min, for jeg var hovedpersonen,» skriver hun. 
Et tema i boka er hvordan hun lager en fiksjon av sitt eget liv. 
«Livet retter seg etter fortellingen min». 
Hun vil ha «det vi alle vil ha: alt.» 
Trygghet og spenning, familieliv og utroskap, menn og kvinner, alt på en gang. 

Løgner og bedrag 

Men som hun lar det gå fram mellom linjene; det fins skjær i sjøen. 
Levy lever godt med sin Lucy, men ikke bedre enn at hun har en hemmelig elsker. 
Lucy på sin side er mer tørst enn sunt er. 
Løgner og bedrag underminerer forholdet. 
Etter ulykken i Mongolia bryter livet sammen i depresjon og sorg. 
Alkoholismen til Lucy slår ut i full blomst. 

Reglene gjelder ikke lenger. 
Opplevelsen av å ha kontroll oppløser seg i tynn røyk. 
For første gang går livets mørke betingelser opp for henne: 
Det som venter oss, naturlig og uunngåelig, er døden. 
Og man kan altså ikke få alt. 
«Når du skriver, kan du alltid endre slutten eller slette et kapittel som ikke fungerer. 
Livet er umedgjørlig, upartisk, uimotsigelig.» 

Noen ganger virker disse innsiktene selvsagte og naive. 
Andre ganger er det spennende å følge Levys liv, karriere og følelsesliv, særlig når hun beskriver framfor å reflektere. 
Hennes egne generasjonsfeller vil trolig kjenne seg igjen i den bitre kampen mot livet og skjebnen. 
