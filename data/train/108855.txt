Bokanmeldelse:Joakim Zander: 
«Svømmeren» 

Den svenske debutanten Joakim Zander har skrevet en intenst spennende internasjonal, politisk thriller. 

Å skrive internasjonale, politiske thrillere – med mange hovedpersoner, ulike tidsplan 

og forskjellige handlingstråder – er krevende. 
Den svenske debutanten Joakim Zander mestrer kunsten til fulle. 

«Svømmeren» åpner med et bombeattentat i Damaskus i 1980 og ender – høydramatisk – i Stockholms skjærgård 33 år (og 240 sider) senere. 

Romanen har et fargerikt – om enn tradisjonelt – persongalleri: 
Vi møter bl.a. en amerikansk CIA-agent, en sympatisk svensk EU-jurist og en veldig usympatisk svensk lobbyist. 

Sammen står de opp mot en gruppe skruppelløse drapsmenn som gjør alt for å holde en stor hemmelighet skjult. 

Dramatikken oppstår når den svenske EU-juristen Klara Walldéen blir oppsøkt av ekskjæresten Mahmoud Shammosh. 
Han forsker på krigsforbrytelser og har kommet over hemmelig og farlig informasjon om amerikanske misgjerninger. 

Samtidig begynner lobbyisten og karriereløven George Lööw å arbeide for en mystisk klient - et internasjonalt konsern - som hele tiden tvinger ham til å krysse etiske og juridiske grenser. 

Selv om forfatteren sjelden briljerer, er språket effektivt og godt. 
Men dette er ikke en bok du leser for å nyte originale metaforer eller lekne formuleringer – du vil vite hva som skjer. 

«Svømmeren» er en bok du ikke lett legger fra deg. 
De første 250 sidene er spennende – de siste hundre er intenst spennende! 
