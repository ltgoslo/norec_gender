Bokanmeldelse:Ståle Yttrehus: 
«Fred og fare» 

Soldaten Asbjørn Grande har deltatt i internasjonale operasjoner i ti år. 
I denne boken forteller han sin historie om dramatiske opplevelser i FNs og NATOs tjeneste. 

Sakprosa 326 sider 349 kr. 
Font forlag 

Mange tusen nordmenn har deltatt i fredsbevarende oppdrag i regi av FN og NATO de siste tiårene. 
Hvis man regner med deres familie og nære venner, er en relativt stor andel av befolkningen berørt. 

«De der hjemme kan ikke forstå hva vi har opplevd», sier gjerne soldatene, men Asbjørn Grande gjør et godt forsøk i denne boken, ført i pennen av NRK-journalist Ståle Yttrehus. 

Grande har vært både i Libanon, Bosnia, Kosovo og Afghanistan og er således en av de virkelige veteranene. 
Han har opplevd mye dramatikk og snakker fra levra. 
Mest oppsiktsvekkende er det når han forteller at norske FN-soldater torturerte fanger i Libanon. 

I tillegg til skildringene fra felten, er Grande åpen med egne psykiske problemer knyttet til de enorme belastningene han har vært utsatt for. 

Boken er således både et interessant vindu mot soldatenes verden og en viktig påminnelse om de menneskelige kostnadene ved å sende folk ut til krigssoner. 
