«En av våre beste sakprosaforfattere»:Bokanmeldelse: 
Erika Fatland: 
«Grensen. 
En reise rundt Russland» 

Erika Fatland har reist langs verdens lengste grense - og resultatet er en innholdsmettet, men aldri utslitende dokumentar fra Pyongyang til Kirkenes. 

For tre år siden gjorde hun suksess med «Sovjetistan», en bok fra de tidligere sovjetrepublikkene Kasakhstan, Kirgisistan, Tadsjikistan, Turkmenistan og Usbekistan. 

Nå har Erika Fatland tatt for seg verdens lengste grense, de mer enn 60.000 kilometerne rundt hele det enorme russiske riket. 
Det er blitt en reise gjennom 14 land på 259 dager: 

Nord-Korea, Kina, Mongolia, Kasakhstan, Aserbajdsjan, Georgia, Ukraina, Hviterussland, Litauen, Polen, Latvia, Estland, Finland og altså Norge. 
Sleng i tillegg på Nordøstpassasjen, og de fleste vil tenke som meg at dette er et fullstendig halsbrekkende prosjekt. 

Terningkast 6: Erik Bye har fått sin bauta 

Men Erika Fatland lander fjellstøtt på begge beina, og resultatet er bok som gir et ganske enestående innblikk i land, kulturer og regimer med én ting til felles: 
Nærheten til det noen ganger truende og ofte uforutsigbare nabolandet Russland. 

Det er en enorm informasjonsmengde Erika Fatland slik balanserer på pennespissen, og selv en så dyktig forfatter klarer ikke helt å styre unna noen språklige selvfølgeligheter og gjentakelser av litterære grep underveis. 
Men dette er egentlig bare pirk, i det store og hele er dette en medrivende og engasjerende reiseskildring som ganske sikkert vil finne et stort publikum. 

Siste: 
Dette er årets ti beste bøker, mener norske bokhandlere 

Hva er det så som ellers kan sies å binde alle disse landene sammen, annet enn en felles grenseerfaring med Russland? 
Fra det gjennomfalske diktaturet i Nord-Korea, via mer eller mindre gjennomautoritære regimer i Asia og Europa og frem til det gjennomregulerte men åpne demokratiet i Norge? 

I hvert fall blir vi med jevne mellomrom minnet på hvor viktig etnisitet er, også i stormaktspolitikken. 
Drevet av ønsket om å styre og underlegge seg andre folkeslag, har russiske – og andre – makthavere med jevne mellomrom tydd til så vel pogromer og etnisk rensning som forflyttinger av hele befolkningsgrupper. 
Det siste var noe Josef Stalin var ekspert på. 
Sporene av disse overgrepene er tydelige den dag i dag, noen av dem fortsetter fremdeles, og både yngre og svært gamle overlevende slipper til med sine historier i Fatlands bok. 

Lest? 
Eirik Jensen-boken slaktes: 
Beskriver Cappelen som Gollum 

Slik blir historiens kraftlinjer tydelige enda engang gjennom denne grundige og velskrevne boken fra en av våre dyktigste og mest originale yngre sakprosaforfattere. 

Anmeldt av: 
Sindre Hovdenakk 
