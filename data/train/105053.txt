Bokanmeldelse:Tor Even Svanes: 
«Til Vestisen» 

Denne nye norske romanen fortjener mange lesere. 

Den unge inspektøren Mari mønstrer på fangstskuta M/S Kvalfjord i Tromsø, som skal avgårde til selfangst i Vestisen. 
Det er duket for psykologisk drama på havet. 

Tor Even Svanes har valgt en klassisk setting for denne fortettede fortellingen, med tydelige elementer fra thriller- og grøsserlitteraturen. 

I et lite, lukket miljø der ingen kan slippe unna og der aggressiviteten og den tause motviljen fra mannskapet gjør Mari mer og mer utrygg, oppstår det raskt episoder og konflikter. 
Hun ser ganske riktig på seg selv som en inntrenger i et fullstendig mannsdominert arbeidsmiljø, og bedre blir det ikke når all kommunikasjon med omverdenen må foregå via skipsradioen som kapteinen eneveldig hersker over. 

Ved hjelp av et neddempet assosiasjonsrikt språk, og korte sceneaktige tilbakeblikk til hva som egentlig skjedde der ute i ishavet, bygger forfatteren med sikker hånd opp en spenningskurve. 
Intensiteten og den språklige økonomiseringen er det som først og fremst gjør at denne fortellingen skiller seg ut. 

Fått med deg VGs siste bokanmeldelser? 
Sjekk her! 

Om forfatteren: 

Den psykologiske spenningen bærer det aller meste av handlingen, og siden historien er fortalt ved hjelp av tilbakeblikk, kan også leseren selv gjøre seg opp en egen mening om hvor troverdig fortelleren Mari egentlig er. 
For det er jo ikke gitt at hennes versjon av hendelsene er til å stole på. 
Det er i tillegg åpenbart at hun sliter med ubearbeidede minner og skyldfølelse fra sin egen barndom. 

Men «Til Vestisen» inneholder også noen ganske sterke skildringer av selve selfangsten, der skadeskyting, såkalt krøking av fremdeles levende selunger og annet dyreplageri florerer. 
Det er ikke akkurat noe stolt og ærerikt bilde av den norske fangstkulturen vi her blir presentert for. 
Snarere et inferno av flåing, blod og lidelse. 

Boken har et etterspill i Nuuk på Grønland, der Mari for en kort stund søker å komme til hektene etter opplevelsene på M/S Kvalfjord. 
Jeg er ikke helt overbevist av hvor vellykket dette er, siden det litterære taktskiftet går på bekostning av handlingens sterke intensitet forøvrig, 

Men for all del: 
Tor Even Svanes er en både stil- og formsikker forfatter, og «Til Vestisen» er en roman som fortjener mange lesere. 
