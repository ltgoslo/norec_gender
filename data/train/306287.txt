De språklige bildene kommer trillende i Zadie Smiths nye roman
Mellom rike og fattige. 

«Jeg opplevde meg selv som en slags skygge», sier fortelleren i Zadie Smiths femte roman. 
Den handler om skyggetilværelser: 
Hovedpersonen som lever i skyggen av en popstjerne, fedre i skyggen av mødre, fattige i skyggen av rike, svarte i skyggen av hvite, Afrika i skyggen av vesten. 
Hovedpersonen kan også leses som en skygge av Zadie Smith selv, og sånn sett er dette på mange måter en selvbiografisk oppvekstroman. 

«Swing time» har en katastrofal prolog. 
Jeg-personen har gjort noe utilgivelig. 
Vi går tilbake til 1982, og Londons østkant. 
Der vokser jeg-personen opp med en dumsnill far fra Englands tjukkeste arbeiderklasse, og en smellvakker svart mor. 
Moren er aktivist og feminist. 
Hun leser alt hun kommer over, fra Karl Marx til en bok om middelklassemanerer. 
Hun vil bruke friheten hennes generasjon har fått til å bli noe i verden, og forakter sin lite ambisiøse mann. 
Hun misliker også datterens bestevenninne Tracey. 
Den vakre, Shirley Temple-aktige Tracey har en grobian av en far og en overvektig, sjuskete og ekstremt vulgær mor. 

Klassereise 

Det handler om identitet – eller identitetsløshet – om rase og klassereise. 
Og om en generasjon som vokser opp «på et spesielt optimistisk tidspunkt 
I Englands historie». 
Jeg-personen er den første i slekten som får utdannelse. 
Hun får jobb i et tv-selskap, og deretter som assistent for popstjernen Aimee. 
Aimee er til forveksling lik en Madonna; egosentrisk, styrtrik, impulsiv. 
Da Aimee finner ut at hun vil utrette noe godt her i verden, tar hun med assistenten sin til en lutfattig landsby i Vest-Afrika. 
Der vil hun bygge en pikeskole med toppmoderne utstyr. 
Romanen utspiller seg mellom disse to virkelighetene; den lutfattige afrikansk landsbyen, og det ekstreme luksuslivet. 
Jeg-personen flyter mellom. 

«Helt uten videre kunne et helt lands BNP passe inn i ett menneske, som én russisk dokke i en annen», heter det da jeg-personen oppdager at Aimee er rikere enn hele det lille landet popstjernen vil «redde». 
Sitatet sier for det første noe om hvor godt Smith skriver. 
Bildene kommer bare trillende; replikkene, refleksjonene, typene. 
Det sier også noe om tematikken i boka. 
Den uvirkelige forskjellen på fattig og rik, og Aimees overflatiske forsøk gjør på å hjelpe – som bare ødelegger landsbyen og dem som bor der. 
Hun kjøper seg til og med en liten, svart jentebaby, som hun tar med hjem som et slags trofè. 

Uforløst 

Sitatet sier også noe om svakheten ved boka. 
Den beskriver det vi allerede vet, men den kommer liksom ikke videre. 
Det blir så opplagt, det hele, og jeg sitter hele tiden og lurer på når Smith skal si noe essensielt, noe som forløser tematikken og for så vidt også jeg-personen. 
For den største svakheten er at fortelleren blir så vag, så altfor skyggeaktig. 
Hun klarer ikke samle denne velskrevne, men altfor lange og ganske rotete fortellingen. 
