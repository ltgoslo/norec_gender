Intelligent tankelek
Oversatt av Christian Rugstad Roman 288 sider Kr. 
339,-. 
Cappelen 

Tertuliano Maximo Alfonso, en stillfarende historielærer, leier en dag en videofilm og oppdager til sin forbløffelse at en av statistrollene i filmen spilles av en mann som er til forveksling lik ham selv! 

Mer skal det ikke til for nobelprisvinner José Saramago før han kan konstruere et intrikat og forbausende innfallsrikt tankebygg omkring fenomenet identitet: 
Hvem er vi egentlig? 
Hvem er «jeg» hvis det finnes en til av «meg»? 
Hvem av «oss» har retten til å være «meg»? 
Og våre nærmeste - er det det samme for dem hvilken utgave av «meg» de omgås, siden de to utgavene er identisk like? 
Etter mye vidløftig fundering og intrikat etterforskning finner nemlig Tertuliano frem til hvem den anonyme B-skuespilleren er, og konfronterer ham: 
Han vil ha seg selv igjen. 

Som så ofte hos Saramago er teksten i denne romanen hovedsakelig en springende og intelligent tankelek, meningsmettet og kompakt. 
Han bruker så å si aldri avsnitt, og hans unike måte å skrive dialoger på, bare med å la komma skille replikkene, setter av og til leserens tålmodighet på prøve. 
Men den som liker å lese, vil ha stort utbytte av å følge Tertulianos prøvelser, hans refleksjoner ut og inn av personlige kriser, og forfatterens refleksjoner omkring sine egne innfall på Tertulianos vegne. 
Ingen gjennomfører dette spesielle prosahåndverket så suverent som Saramago. 
