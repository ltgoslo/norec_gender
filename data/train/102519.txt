Bokanmeldelse:Mark Owen med Kevin Maurer: 
«En tøff dag. 
En innsideberetning fra Navy Seal-operasjonen som drepte Osama bin Laden» 

Det er et enormt driv over denne innside-fremstillingen av livet, kameratene, øvelsene, testene og slitet bak operasjonen som drepte bin Laden. 

Sakprosa Oversatt av Rune Moen 286 sider 349 kr. Gyldendal 

Historien er skrevet av Mark Owen, et pseudonym for en som i mange år var med i Seal Team Six, eliten av eliten i United States Naval Special Warfare Development Group. 

Forfatteren av denne beretningen om operasjonen som fant og drepte Osama bin Laden er outed for lengst. 
Debatten går i USA om han har avslørt detaljer og strategier fra planlegging og militære operasjoner som kan være skadelige for USA, og det pågår debatt om hvordan USA fant fram til Osama bin Laden i Abbottabad i Pakistan. 

Men Mark Owen selv er blottet for slik analyse og kritikk - han elsker Naval Seal og gir en innside-fremstilling av livet, kameratene, øvelsene og testene og slitet med stor entusiasme og begeistring. 

Første halvdel av boken er en fortelling om Owens vei mot topplaget av Navy Seals, blodslitet for å nå Green Team, og han gir detaljer fra operasjoner i Afghanistan og Irak sett med den profesjonelle krigerens øyne: om nattlige landinger og angrep på hustak, om endringer i operasjonene med landinger utenfor byene og hvordan lagene tar seg til fots inn til fienden. 
Om den profesjonelle soldatens frustrasjon over sommelet i Washington, D.C. - altså beslutningsvegring ved angrep. 

Menneskene som drepes er EKIA 
- Enemy killed in action. 
Disse sidene ved boken vil provosere kritikerne av krigen. 
Owen er en deltager, og hans bok fremstår som mentalitetshistorie og militærkulturell historie: han presenterer Navy Seals tanker og holdninger. 

De er våpenglade utstyrsfreaker - de kan peke på det de vil, og de får de våpen og det utstyr de vil ha. 

Owen skildrer seg selv før raidet mot bin Laden: sin Crye Precision Desert Digital combat uniform med ti lommer fylt av utstyr, og nattbrillene med fire okularer til en verdi av 65 000 dollar. 
Så følger natten da helikopteret hans, Chalk One, fløy inn over boligkomplekset og styrtet, og hvordan laget på få minutter sprengte seg inn i byggene og drepte for fote. 

Her er atskillige detaljer og scener som provoserer, men vil man vite hvordan en Navy Seal opererer og tenker, er dette en fascinerende, nesten krimaktig fremstilling. 
