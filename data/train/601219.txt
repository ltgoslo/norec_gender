Kunnskapskilde for heietravere
For tung for tursekken, likevel inspirerende for turfolk med historieinteresse. 

Turgåere flest vet kanskje ikke at navnet på Bruliheia, som det fins mange av her sør, kommer av at det ligger et «brudled» der — en samling stein lagt etter hverandre i rekke, gjerne på en markant steinflate i terrenget. 
Det var her brudefølget hvilte under veis til eller fra kirka. 
Tallet på stein viser hvor mange gjester det var i bryllupet. 
Og i riktig gammel tid var man ikke snauere enn at man reiste «pikksteiner» for at brudeparet skulle bli fruktbare. 
På samme måte fins det «likkviler», altså steder hvor et likfølge hvilte under gravferden som ofte kunne være lang i tider da det var lengre mellom kirkene enn det ble etter nasjonsbyggingen på 1800-tallet. 

Mange av disse steinsettingene har dunkel bakgrunn, i noen tilfeller helt tilbake til jernalderen? 
Dette og mange andre ting dokumenteres og diskuteres i denne spennende boka, utgitt som nr. 14 i serien av «kulturhistoriske rapporter Vest-Agder fylkeskommune». 
Boka er rikt illustrert og vel utstyrt med kartdata. 
