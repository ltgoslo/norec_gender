Sårt og kjærlig
202 sider Kr. 
299 Gyldendal 

Det er vanskelig å komme i fokus i sitt eget liv. 
Særlig når du er omgitt av mennesker som hver på sin måte krever mer plass enn deg selv. 

Sverre Henmos bok «Gutten til venstre» er en fin ungdomsroman om de evig aktuelle temaene frigjøring kontra tilhørighet, og forpliktelser kontra selvstendighet. 

Adrian er i begynnelsen av tyveårene og lever en ganske ustrukturert studenttilværelse i kollektiv med barndomsvennen Otto. 

Som alle unge menn vil han så gjerne være helten i sin egen historie, men føler seg nok satt i skyggen av den mer sosialt utagerende Otto. 

For ikke å snakke om handlingslammelsen som inntreffer når han møter jenter. 

Og da særlig den kjølig tiltrekkende Vilde. 
Men først og fremst handler denne romanen om et brødreforhold. 
Lillebroren Tobias er født med Downs syndrom, og har derfor alltid fått mer oppmerksomhet og omsorg enn Adrian. 
I hvert fall synes han det selv innerst inne, selv om det er vanskelig å innrømme når han samtidig har dårlig samvittighet fordi han kanskje ikke er nok til stede for broren sin. 

Sverre Henmo skriver godt om det intrikate maktspillet som foregår innenfor alle familier, og særlig der det er en som krever mer enn de andre. 

Ansvarsforskyvning, bekymringer og tause anklager ligger hele tiden like under overflaten. 
Boken har likevel en oppbyggelig utgang, der budskapet er at det til syvende og sist gjelder å vite hvor man hører til. 
For først da kan man komme seg videre. 
