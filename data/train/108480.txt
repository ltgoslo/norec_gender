Gutt møter jente
Tiden 339 s., kr. 299,- 

Kollektivet ligger i St. Olavs gate midt i Oslo. 
De er skjebnebestemt til å ramle borti hverandre, og gjør det. 
Stort mer hadde det ikke vært å si, om ikke noen hadde fått den gode ideen at historien skulle fortelles fra to kanter, hans og hennes, av to forfattere, en mannlig og en kvinnelig. 

Dermed får vi to ulike tonefall å forholde oss til som, uansett hva FETT-redaksjonen vil ha det til, gjenspeiler kjønnsforskjeller i vinkling og uttrykksmåte. 

Selv om hun, som fortolkes av Mari Grydeland, er en uforferdet liten dame på by'n, inne i et temmelig maskulint festkjør, allerede med et gryende alkoholproblem. 
Hans skeptiske vestlending er tekstlig gestaltet av Jan Zahl på nynorsk, noe som også motvirker monotoni og forutsigelighet. 

Forfatternes energi og humør, formsikkerhet - og for all del, sjarm - driver leseren videre igjennom denne bagatellen av en historie hvor alt virker kjent, men hvor gjenkjennelsen fungerer positivt og bekreftende. 
Bare det står til en firer. 
