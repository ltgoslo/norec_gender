Vann er viktigst
(256 s.Pris kr. 399,- Kagge) 

Terje Tvedt er for lengst kjent som Norges «vannmann» gjennom TV-serien «En reise i vannets historie» og boken «En reise i vannets fremtid». 
Nå samler han trådene i en ny bok, som passende nok har fått undertittelen «Reiser i vannets fortid og fremtid». 

Lesningen gir en viss TV-følelse, ved at Tvedt kontinuerlig skifter mellom land og tema, i et noe heseblesende tempo. 
Han er innom nesten alle kontinenter, fra mayaenes gamle vannsystemer i Sør-Amerika til det moderne Kinas vannkraftutbygging. 
Betydelig plass er viet de afrikanske landene som Nilen renner igjennom, hvor det er grunn til å frykte ressursbaserte konflikter i årene som kommer. 

Tvedt er en god og kunnskapsrik formidler, som får temaet til å fremstå som både viktig og engasjerende. 

Mye av det han skriver er allerede kjent stoff fra hans tidligere publikasjoner, og den stadige vekslingen mellom land og tema gjør at man ofte savner en grundigere behandling av de mange spennende problemstillingene som presenteres. 

Men for et nytt publikum vil boken utvilsomt være en øyeåpner. 
Spesielt rosverdig er den vidsynte tilnærmingen til de kommende vannkonfliktene. 
I stedet for å rope et entydig varsku, viser han hvordan slike utfordringer har påvirket våre samfunn i uminnelige tider og hvilke muligheter som ligger i teknologiske løsninger. 

STEN INGE JØRGENSEN 
