Et harmdirrende anklageskrift
Forfatter: 
Jonas Gardell 

Sjanger: 
Roman 

Forlag: 
Vigmostad/Bjørke 

Tittelen er altså "Døden", hverken mer eller mindre. 
For mange vil denne historiens avslutning være kjent fra TV-serien av samme navn. 
Likevel er det ikke vanskelig å anbefale folk å lese bøkene. 

Den tredje boka er om mulig enda sterkere enn de to forrige. 
Her dør den ene etter den andre. 
Samtidig får vi dypere innblikk i noen av de unge menns liv som allerede gikk bort i bok 1 og 2. 
Samlet er bøkene et harmdirrende anklageskrift mot det borgerlige samfunns diskriminering av homoseksuelle mennesker i sin alminnelighet, og ikke minst mot den behandling aids-syke ble utsatt for på 1980-tallet i Sverige. 

Det bemerkelsesverdige er at bøkene likevel er vanvittig medrivende romaner, de oppleves som sterkt gripende fortellinger, slett ikke som pamfletter, eller som skrifter som skal bære frem en kampsak. 
Kanskje det er derfor både bøkene og TV-serien fikk som resultat at den mediekjente presten Karsten Isachsen kom med sitt utspill nylig, der han krever at også Den norske kirke gjør sin bot i forhold til de homofile og behandlingen de har blitt utsatt for i Norge. 

Romaner som berører er viktige. 
De som får folk til å handle, er enda viktigere. 
Gardells trilogi er sånn sett kanskje de viktigste romanene utgitt i Norden de siste årene. 
