Vellykket debut om fortielser
Roman, Aschehoug, 256 s., kr. 349,-. 

Ella er gift med Filip og sammen har de datteren Bess. 
Romanen starter på vei hjem til bygda der Ella kommer fra, til foreldrene. 
I bilen tenker Ella på Kristian, en kollega hun har innledet et forhold til kvelden før. 
Oppholdet hos foreldrene bringer henne også nærmere den døde broren Håkon, som da hun var yngre tok livet av seg ved å gå ut i fjorden ved foreldrenes hus. 
Kunstneren som ingen forsto. 
Ella savner ham, og snakker med ham, mens Håkon er et ikke-tema hjemme hos foreldrene, han er visket ut. 

De små, romlige og sanselige minnene barndomshjemmet henter frem, er nær og inderlig lesning: 
«Jeg ble stående midt mellom rommene våre. 
Brune finerdører med kvistøyne, svarte, glatte plasthåndtak. 
Et Holly Hobby-klistremerke på min dør, et hull i døren nederst i venstre hjørne på din. 
Når ble den slik?» 

Bess forandrer forholdet mellom Filip og Ella, slik barn ofte gjør. 
Men Ella har en innledende og skremmende drøm der hun slipper datteren ut fra et skip. 
Hun vurderer stadig seg selv som mamma, og priser seg lykkelig den dagen hun kan gå tilbake i jobb etter endt permisjon. 

Underveis i romanen blir forholdet til Kristian stadig mer begjærlig, men Bess får stadig oftere feber. 
De tar henne til legen, men prøvene er fine. 
Uten å avsløre mer av handlingen, får Ellas liv snart en brå vending i fritt fall, og sviket blir livsfarlig å leve med når noe annet blir viktigere. 

Romanen berører - i et nært og sanselig språk - store temaer som død, fortielse, ansvar, svik og kjærlighet. 
Minnene om broren er sentrale og viktige, men Bess´ sykdom er den mest skjellsettende lesningen. 
Likevel blir den ikke nær nok, fordi Bess foreløpig bare har vært litt i kulissene, og fordi situasjonen får sterk konkurranse med en forsmådd elsker. 
Vi kan ane at noe skal skje med henne ganske tidlig, men foreldrenes forhold til henne kommer oss ikke nært nok. 

Ellas reaksjonsmønstre er naturlige, og forfatteren skaper spenning i å introdusere en vag anelse av at noe skal komme til å skje, samtidig som vendingen i Ellas liv kommer brutalt. 
Det er kanskje litt mange retninger i denne fine debuten, og jeg skulle gjerne sett det gode språket litt mer konsentrert. 

MARI NYMOEN NILSEN 
