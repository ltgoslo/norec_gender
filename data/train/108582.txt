Sjarmerende massemorder
Kriminalroman - 240 sider Pris kr. 299,- Gyldendal 

Jonatan Ruud nærmer seg åtti år, men fremdeles en farlig sprek leiemorder. 
Han dreper hurtig, elegant og uten følerier - med en syl (!). 
Siden krigsdagene har han hatt to atskilte liv, som leiemorder og tegneserietegner. 
Han håper å kunne tilbringe sitt otium i herlige Catalonia, sammen med den både vakre og forståelsesfulle Maria. 
Men selvsagt må han ta seg av noen siste ekspederinger. 
Denne gangen drar han ut på sin morderferd tilbake til Norge, der hans egne oppdragsformidlere har vendt seg mot ham. 
Jonatans vendetta blir en svært personlig sak, der den gamle mannen står mot en mektig fiende - nesten uten allierte. 
Tore Hansens debut som krimforfatter er lettlest, småspennende og ganske original i sitt valg av plot og persongalleri. 
Han fører et visuelt og enkelt språk - med atskillig eleganse. 
Det kler selve hovedpersonen godt, samtidig som det skaper en koselig tone i teksten. 
Man blir glad i den gamle drapsmaskinen Jonatan. 
Forfatteren går likevel for langt i å skape et slags etisk alibi for sin hovedperson, for denne leser blir dette irriterende dobbeltmoralsk - og litt «hollywoodsk» lettvint. 

MAY GRETHE LERUM 
