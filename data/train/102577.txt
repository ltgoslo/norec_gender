Bokanmeldelse:Morten Øen: 
«Så langt nattens hell» 

Morten Øen er en poet som verdsetter desperat kjærlighet. 

Dikt 62 sider Forlaget Oktober Kr. 
229,- 

På bloggen til Morten Øen finner man en rekke fotografier av stjernehoper og andre samlinger av stjerner, som også er trykket i hans siste diktsamling. 

Øen er ikke bare dyktig med ord, han er også en habil fotograf, som gjerne lar de to kunstuttrykkene spille på lag eller mot hverandre, slik som i hans forrige diktsamling «Ti» fra 2004. 

I årets bok, «Så langt nattens hell», danner stjernebildene en mystisk og nesten mytisk ramme rundt fortellingen om et par som, med sin til tider brutale kjærlighet for hverandre, erkjenner at «livet er heldigvis alt annet enn rettferdig», der de rastløst ferdes rundt «fordi kjærlighet uten desperasjon ikke er noe verdt». 

Jeg vokste opp med Morten Øens minimalistiske, renskårne dikt, der selv enkeltord stod skjelvende sterkt alene på hvitt papir. 

Nå er han mer pratsom enn noensinne. 
Men så lenge han dikter «ingen døde er til å stole på, og før eller siden må vi/innse at vi er noens triste historie», er det helt greit for meg. 

VISSTE DU AT ... 

Morten Øen (f. 1969) fikk Halldis Moren Vesaas-prisen i 2004, og at han har et fyldig og kritikerrost forfatterskap med elleve diktsamlinger og fem romaner? 
