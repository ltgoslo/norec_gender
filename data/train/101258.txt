Bokanmeldelse:Sten Inge Jørgensen: 
«Tyskland stiger frem» 

Denne boken hører med i alle norske Tyskland-reisendes bagasje. 

«Tyskland stiger frem» er en velinformert og velskrevet politisk-kulturell reiseskildring fra vår nabo over Nordsjøen. 

«Å være god tysker vil si å avtyske seg», skrev filosofen Friedrich Nietzsche. 

Men det var lenge siden. 
Ingen vil i dag si at å kaste av seg det tyske er en forutsetning for å bli sivilisert. 
Det enestående er skjedd at vi i dag kan si tvert om. 

Og her ligger kjernen i Sten Inge Jørgensens bok. 
Den handler om et land som har tilføyd verden så mye lidelse at det å være tysker ofte har vært en tung bør. 
Noen land har for mye historie. 
Siden annen verdenskrig har landet hatt et identitetsproblem. 

Det er her «Tyskland stiger frem» blir noe så sjeldent som en kjærlighetserklæring. 
Til et land som paradoksalt nok står oss nær økonomisk og politisk, men som kulturelt er kommet på avstand. 
Bortfallet av tysk språk i skolen har bidratt til å gjøre Norge mer kulturelt autistisk – en ren skandale etter mitt skjønn. 
Kanskje kan denne viktige boken få flere til å få opp øynene for de sterke bånd mellom våre to land – til vår berikelse. 

Jørgensens bok blir her en viktig påminner om «det tyske geni»: 
Om hva landet har gitt verden av medisinske, naturvitenskapelige og kulturelle bidrag, fra Goethe og Kant til Gauss, Röntgen og Koch. 

At en av de fremste nålevende tenkerne om demokratiet er Jürgen Habermas, er dypt symptomatisk. 
Et land som er velorganisert inntil det tennerskjærende, men som likevel har en enestående evne til reform (innlemmingen av DDR, energiomskiftet, økopolitikk). 

Jørgensen kommer med en rekke opplysninger om Tyskland som er nokså ukjente: at landet var uhyre viktig i få dannet Den internasjonale straffedomstol (ICC), våre dagers Nürnbergdomstol, og at tyske diplomater har gjort en enorm innsats for å få etablert strenge klimamål. 

Han kunne vært heftigere i å minne oss om at landet måtte dras inn i en erkjennelse av nazismens forbrytelser, men påpeker at Tyskland i dag er nokså fri for det høyreekstremistiske slagg som vansirer andre europeiske land. 

Nå er den siste runde startet for å få dømt vakter fra Auschwitz (den eldste over 100 år). 
Det er kanskje karakteristisk for landets rolle som et sivilisert forankringspunkt i Europa at Jørgensen ikke nevner dette. 
Nazismen er virkelig historie nå. 

Jeg har sjelden lest en mer heldekkende og nyansert innføring i et lands politikk, økonomi og kultur. 

«Tyskland stiger frem» hører med i alle norske Tyskland-reisendes bagasje. 
Legg den oppå nattskjorten! 

NB! 
Bernt Hagtvet er professor i statsvitenskap ved Universitet i Oslo og er hentet inn til å anmelde Sten Inge Jørgensen som selv er bokanmelder i VG. 
