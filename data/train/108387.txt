Krypende uhygge bak svenske fasader
Oversetter: 
Bjørn Roeim Thriller, 336 sider Kr. 329,- Damm 

Hun forteller ikke historien lineært i thrilleren «God natt min elskede», men slipper den ut i brokker som gradvis sys sammen. 
Hemmeligheten, om det er noen, er at alle involverte skikkelser får god plass slik at de lever. 

I begivenhetenes sentrum står Justine Dalvik, datter av en godterifabrikant og hans franske kone. 
Justine blir tidlig morløs og overlates til en forhatt stemor. 
Hennes barndom og ungdom er et helvete med mishandling hjemme og grov mobbing på skolen. 
Faren er kjærlig og fjern og skjønner aldri hvordan Justine egentlig har det. 

Som voksen fortsetter hun å bo alene i det gamle foreldrehjemmet ved Mälaren sammen med en tam fugl. 
Justine klarer aldri å legge barndommen bak seg. 
Når hun forsøker å rive seg løs fra hjemmet, skjer det forferdelige ulykker med mennesker rundt henne. 
Kjæresten hennes bare blir borte i jungelen under en feriereise, en annen i reisefølget myrdes brutalt og en gammel skolevenninne forsvinner fra jordens overflate. 

Politiet mistenker henne for å ha noe med det inntrufne å gjøre. 
Hun var i nærheten og hun kjenner alle ofrene. 
Står Justine bak alt dette og har hun tatt hevn over sine plageånder eller er det andre som vil ødelegge henne? 
Slutten er ren uhygge. 
Skal du lese en thriller i vår, bør denne være førstevalget. 
