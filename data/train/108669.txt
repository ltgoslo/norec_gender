Mannen med fyrstikkene
Oversatt av Kirsti Øvergaard. 
Damm. 
572 sider, kr. 398,-. 

H.C. Andersens vakre eventyr er verdenskjente, men den amerikanske kulturjournalisten Jackie Wullschlager har gjort engelskspråklige lesere oppmerksom på mannen bak i sin biografi som nå foreligger på norsk. 

Og det er i utgangspunktet tilfredsstillende å lese en dikterbiografi som er skrevet i den angelsaksiske tradisjonen - basert på et rikt kildemateriale og uten dvaske situasjonsdramatiseringer i historisk presens på annenhver side. 
Jackie Wullschlager forteller den ikke ukjente historien om fattiggutten fra Odense og dennes vei mot berømmelse. 
Men bildet kompliseres av betraktninger rundt H.C. Andersens selvfremstilling og sosiale streben - og Wullschlager dokumenterer hans lidenskap for menn. 
Problemet er at biografen trekker altfor bombastiske slutninger mellom liv og verk. 
I sin iver etter å bevise at H.C. Andersen kompenserte for seksuell og emosjonell frustrasjon med kreativitet, hopper Wullschlager til konklusjoner som en annen kanin på vei ned i hullet til eventyrland. 
Diktningen risikerer å drukne i overpsykologiserende fortolkninger som utgir seg for å være Sannheten. 

Best er denne biografien når den klarer å plassere H.C. Andersen i en større kulturhistorisk kontekst - og det er underholdende å lese om Andersens møter med størrelser i europeisk åndsliv som sangerinnen Jenny Lind og forfatteren Charles Dickens, og om den unge Søren Kierkegaards kritikk av dikteren. 

Men Jackie Wullschlager blir til tider krampekronologisk og pliktmessig detaljrik i sin fremstilling, samtidig som hun tar seg brå friheter. 
Ved endt lesning vet man en hel del mer om H.C. 
Andersen og hans tid. 
Men eventyrene står seg nesten like godt på egen hånd. 

SUSANNE HEDEMANN HIORTH 
