Sjelden vi ser en forfatter utsette seg for så stor personlig risiko i skrivingen
Ketil Bjørnstad viser seg fram i all sin svakhet. 

«80-tallet» er på sitt beste når Ketil Bjørnstad skriver om sine dårlige sider. 
Den stormannsgale, for eksempel. 
Da Kjell Bækkelund vil snakke med ham, begynner han å drømme om å bli minister. 
Da han reiser til Paris, vil han være verdensmann og kaster bort halve reisekassa ved å tipse med 100 franc-sedler. 
Da han er på samme restaurant som Elton John og reiser seg opp, drita full, for å foreslå et samarbeid. 
Disse anekdotene er fornøyelig lesning, samtidig som de lar oss ane noe mer alvorlig. 

Noen av de personlige demonene får vi se, som spiseforstyrrelsen, mens andre hintes til, som den antagelig omfattende utroskapen, og kanskje en alvorlig depresjon mot slutten av tiåret. 

Namedropping 

Kjedeligere er det når Bjørnstad ramser opp navn og hendelser i nyhetene. 
Disse passasjene har noe mekanisk over seg. 
Enkelte av dem er mer interessante, som den maniske opptattheten av flyulykker, og den store plassen Treholt-saken får, en sak Bjørnstad tidlig engasjerte seg i. 
Tankerekkene til forfatteren om tiårets karakter er dessverre godkjøps-aktige. 
Jappetid, jag etter individuell lykke, alt det har vi hørt før. 

Så er det enkelte steder det gnistrer til, som i kapittel 30, der flere navngitte kritikere gis inn, deriblant Dagbladets Cathrine Krøger. 
Det er ikke måte på hvor forferdelige disse personene er, og Bjørnstad lar mange års oppsamlet raseri velte ut over sidene. 
Det er dypt usaklig og sjikanerende, men også underholdende. 
Et sårt tiltrengt gnistregn i en ellers grå og tåkete prosa. 

Raust 

Som roman er dette ganske mislykket. 
Slappe setninger, halvtenkte tanker, gjenfortellinger av hendelser som ikke settes inn i noen sammenheng. 
Mye av det er blottet for litterær kvalitet. 
Allikevel har dette åpenbart en verdi. 
For det første som øyevitnedokument, et blikk inn i Norge i dette tiåret, særlig i litteratur- og musikkmiljøet. 
Det er og noe annet som kommer frem, i den insisterende kronologiske maningen: ute i verden hendte dette, i livet mitt hendte dette. 
Det ene påvirket det andre, kanskje ikke på en måte som det er mulig å forstå, langt mindre gjengi, men allikevel, alt dette er den verdenen som var min, den verdenen som er vår, kan man forestille seg at forfatteren forsøker å si. 

Det er et grunnleggende raust bokprosjekt. 
Bjørnstad viser seg frem i all sin svakhet, forfengelighet og dumhet. 
En mann med så mye talent, så mye suksess, som har samarbeidet med de største stjernene, selv han er usikker og sårbar. 
Det er sjelden man ser en forfatter utsette seg for så stor personlig risiko i skrivingen. 

Boka hadde vært bedre om den var langt kortere. 
Men man må være en skikkelig grinebiter for ikke å finne mye å glede seg over i denne rike, uformelige erindringsboka som har fått merkelappen roman. 
