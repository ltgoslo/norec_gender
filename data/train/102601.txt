Bokanmeldelse:Aimee Bender: 
«Smaken av følelser» 

Advarsel: 
Denne boken kan fort endre synet til leseren på mat! 

Oversatt av Ellen Karine Berg Roman 395 sider Kr. 
299,- Juritzen forlag 

Hovedpersonen Rose oppdager som niåring at hun kan smake egenskaper i mat som få andre kan. 
Fra hvilken bondegård kommer ingrediensene, hvordan var sinnsstemningen til kokken da maten ble laget? 

Siden det er moren som kokkelerer i familien, betyr det at Rose vet om hennes mistrivsel og utroskap nesten før moren vet om det selv. 

Romanen oppleves som stillestående, særlig i begynnelsen, men hovedpersonen og hennes særegne talent vokser seg mer interessant i løpet av lesningen. 

Rose bombarderes med informasjon gjennom munnen. 
Det ender med at hun bruker alle ukepengene sine på fabrikkprodusert mat for å få seg noen sårt tiltrengte pauser. 

Leseren må elske ideen om hennes velutviklede smaksløker, for det har forfatteren gjort. 

Forholdet til den nærmeste familien og særlig den genierklærte og sky broren gir litt handlingsvariasjon, men det er den veslevoksne Rose som står i sentrum. 

Språket er spekket av sanselige adjektiver som passer romanens tema perfekt. 
Bon appétit! 

Visste du at ... 

Aimee Bender (f. 1969) er født i California. 
Utdannet forfatter og underviser i skrivekunst. 

«Smaken av følelser» har vunnet den amerikanske Bokhandlerprisen. 
