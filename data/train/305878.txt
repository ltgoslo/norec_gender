70-tallsfeministene var morsommere enn sitt rykte
Seierskvinnenes spennende rapport fra frontlinjen. 

I flere tiår har kvinneaktivister prøvd å tilbakevise myter om bh-brenning og humørløse feminister. 
I en ny bok om revolusjonen som rystet Norge og hele den vestlige verden på 1970-tallet, er man farlig nær å lykkes. 

Dette er historien om kvinneaktivistene fra frontlinjene, ikke den streite offisielle versjonen om hvor flinke norske politikere var til å lage lover og velferdsordninger; om hvordan statsfeminismen forente kvinnebevegelsen og politikken i en nordisk modell verden misunner oss. 

Det handler om en revolusjon som ble utkjempet med stor oppfinnsomhet, lidenskap og humor på grasrotplan og i flere politiske leire. 
Den møtte en motstand det er vanskelig å forestille seg i dag. 

Boka er først og fremst et vitnesbyrd fra aktivistene selv, men tidsbildet forteller hvilke enorme omveltninger kvinnekampen utløste. 
Fra abortforbud til pappaperm, fra husmoridealet til kvinnedominans i universitetene. 

Det er en historie hvor utfallet er gitt. 
Verden går fremover. 
De progressive kreftene vinner; de reaksjonære mister legitimitet. 
Men å oppleve at maktbalansen tipper og verdensordenen endres foran øynene dine, er så uvanlig at de som opplever det henfaller til å tro de var utvalgte. 

Det er et risikoprosjekt å la tidsvitner selv fortelle om hvordan de opplevde tiåret. 
Det kan fort ende i en mimring som kan virke både nostalgisk og intern. 
Det er tilløp til begge deler i denne boka. 

Heldigvis. 
Boka er på sitt beste når tidsvitnene renner over av anekdoter, illustrert med bilder og faksimiler som sender leseren tilbake. 

Hovedfortellingen er, tross historier om brudd og utbrudd mellom de ulike kvinneorganisasjonene, at det fantes en solidaritet den gangen som er forsvunnet. 
Flere av kvinnene hevder de hadde en høyere hvelving, var mer bevisst klasse og ulikhet. 

Er det virkelig sant? 
Selv om boka ikke har ambisjon om å trekke linjer til nåtida, gjør den det stadig ved å antyde at noe har gått tapt, at feminismen er blitt mer individualisert og mindre solidarisk, et postulat som vel handler om en generell samfunnsutvikling. 
Metoo-bevegelsen tyder på at solidariteten fortsatt er der, bare i nye former. 
Støtten til de skamløse jentene likeså. 

Halve boka handler om dramatiske slag som er mer eller mindre vunnet i Norge, slik som abortkampen og politisk representasjon. 
En stor del handler om kamper hvor mange feminister har endret syn i åra siden; porno og prostitusjon. 
Mens 70-tallskvinnene kan krysse av for de fleste målene de satte seg, er vold mot kvinner fortsatt et like stort samfunnsproblem. 
Lavlønn og mye deltid i kvinneyrker reiser spørsmål om økonomisk uavhengighet som var et hovedmål i kvinnekampen. 

Det sies at historien skrives av seierherrene, og dette er historien fortalt av seierskvinnene. 
Over hele landet. 
Om unge jenter skulle lære noe av historien, er denne boka en ypperlig og morsom start. 
