Bokanmeldelse:Michael Palin: 
«Helt sant!» 

Sjarmerende underholdning som vil mye mer - fra Monty Python-ikonet Palin. 

Roman 327 s. Kr. 349,- Juritzen forlag 

Keith Mabbut var en gang en idealistisk gravejournalist. 
Nå er han middelaldrende, nyseparert, selvforaktende og tjener til livets opphold med å skrive oppdragsbøker hvor det viktigste er å stille oppdragsgiveren i et gunstig lys. 

Men en vakker dag får han et tilbud han ikke kan si nei til: 
En biografi om den like berømte som mystiske miljøforkjemperen Hamish Melville som opererer på fem kontinenter, er hatet av storkapitalen og skyr all offentlighet som pesten. 

Mabbut får oppsporet miljøkrigeren i India, vinner hans tillit og får skrevet boken. 

Men er det den biografien hans forlegger hadde forventet? 
Hvilke motiver kan forlaget ha for å ønske seg en mer «balansert» fremstilling av Melvilles arbeid for urbefolkningers rettigheter? 
Og hva gjør en gjeldstynget forfatter når det ligger en feit sjekk på bordet bare han går med på å rette opp noen «fakta» i sin biografi? 

Monty Pythons Michael Palin har hatt god hjelp av sitt arbeid som reisende TV-journalist under arbeidet med denne boken, som er spekket med fargerike skildringer av folk og miljø, både fra India, Øst-Europa og Shetlandsøyene. 

Palin er en god forteller. 
Stilen er uanstrengt, på sitt beste full av treffsikker britisk ironi. 
Historien beveger seg her og der kanskje litt for lettbent mellom dramatiske situasjoner og geografiske utposter, troverdigheten får lide litt, men leserens interesse blir tilsvarende skjerpet. 

Det er tydelig at både Mabbut, Melville og Palin selv tar bokens hovedtema på alvor, og vi får servert et skremmende bilde av Melvilles, og miljøkampens, mektige motstandere. 
Som imidlertid også kan ha et poeng eller to å komme med når den virkelig sanne historien skal fortelles. 
Noe som holder spenningen ved like til siste side. 

Oversatt av Arve Torkelsen. 
