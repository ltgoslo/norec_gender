Stø debutkrim
«Mannen som ikke var morder» er første bind i en ny svensk krimserie. 
Og Mikael Hjorths og Hans Rosenfeldts debutroman. 

Begge to har imidlertid erfaring som manusforfattere for film og TV, så det er ikke noen ferskinger vi har med å gjøre. 
Og det merkes. 
Boken er godt komponert, om enn noe tørr og langdryg. 

Västerås-politiet blir oppringt av en engstelig mor som melder sin 16 år gamle sønn savnet. 
Noe senere blir han funnet drept ute i skogen. 
Uten hjerte. 
Det lokale politiet får assistanse fra Stockholm, og de vanlige gnisningene melder seg øyeblikkelig. 

Laget som kommer fra hovedstaden har for øvrig med seg spenninger og intriger så det holder. 
Her er mange harde blikk og verbale dolkestikk. 
Og når seriens hovedperson, den sexnarkomane kriminalpsykologen Sebastian Bergmann, kommer med i etterforskningen, blir det skikkelig fyr i teltet. 

Han sier akkurat hva han tenker, gjør stort sett som han vil, og kan sikkert bli en artig person å følge videre for krimentusiaster. 
Opprullingen av dramaet går imidlertid lovlig sent, men greit nok. 
Det er forfatternes valg å bruke mye tid på etterforskernes privatliv, og ikke bare fokusere på intrigen. 
Som må sies å holde mål. 

Mot slutten gjør de det ene hallingkastet etter det andre, og det er akkurat slik en god krim skal være. 
Altså: 
En stø debut, uten at det slår gnister av hverken språk eller noe annet. 
På svensk har boken tittelen «Det fördolda». 
Det er vanskelig å forstå hvorfor det norske forlaget har valgt en så baktung tittel som «Mannen som ikke var morder». 
På den annen side treffer det ganske bra. 
Boken er litt baktung. 
