En svart perle
Belinda Bauer: 
«BLACKLANDS» 
Oversatt av André Savik Cappelen Damm 292 s., kr. 349,- Elleveåringen 
Steven bor med moren, bestemoren og en yngre bror i kummerlige kår i en liten by i Sørvest-England. 

På skolen blir han mobbet, men verre er det at han føler seg uglesett hjemme. 
Moren har bare tid til lillebroren, og bestemoren sank ned i en sjokktilstand da hennes sønn Billy, Stevens onkel, forsvant sporløst da han var omtrent på Stevens alder. 

Hun har lagt alt og alle i denne verden for hat mens hun i sin forvirring venter på at Billy mirakuløst skal komme tilbake. 
Selv etter at den pedofile gjerningsmannen er fakket og dømt for en rekke bortføringer og barnedrap, nekter det formørkede sinnet hennes å innse realitetene. 
Dermed setter Steven seg som mål å finne Billys levninger på egen hånd, ved å grave hull med spaden sin ute på det store myrområdet hvor drapsmannen, Avery, skjulte likene, slik at bestemoren kanskje kunne dirigere litt bestemorskjærlighet i hans retning. 

Dette tar tid og tilbakeslagene er mange. 
Til slutt skriver Steven i desperasjon et kodet brev til Avery i fengselet og ber ham peke ut stedet. 
Avery tyder beskjeden og formulerer et listig svar, og hans gamle lyster rører på seg ved tanken på at en ung gutt roter omkring blant de nedgravde barnelikene han har hatt en slik forkjærlighet for. 

Det er en original, og samtidig rystende historie Belinda Bauer bretter ut i sin suksessombruste debutroman, svart som tittelen «Blacklands». 
Samtidig har fortellingen et uimotståelig sug. 
Forfatteren avstår fra å tvære ut det sadistiske og makabre ved pedofilimotivet og greier samtidig å skildre unge Stevens oppvekstvilkår med barsk realisme, uten å forfalle til sosialpornografi. 
I det hele tatt er dette en helt usedvanlig sikker debut hvor Bauer får vist både et solid litterært talent, og krimteknisk håndlag. 
«Blacklands» er et verdifullt bidrag til kvalitetskrimsjangeren, og et must i påskesekken! 

KNUT FALDBAKKEN 
