Bokanmeldelse:Emylia Hall: 
«Somrenes bok» 

Om sommeren er det tilfredsstillende å lese om somrer slik vi gjerne skulle hatt dem: spekket med late dager, bading og ferieforelskelse. 
Denne romanen inneholder alt dette og foregår attpåtil i eksotiske Ungarn. 

Roman 367 sider, kr. 299,- Gyldendal 

Beth mottar en bok i posten som moren har laget. 
Den inneholder fotografi fra de syv somrene hun som tenåring tilbrakte hos moren og kunstnersamboeren hennes i Ungarn. 
Minnene dukker opp mens hun blar, og sakte nærmer fortellingen seg den siste sommeren og en opprivende familiehemmelighet blir avslørt. 

Vekslingene mellom nåtid og fortid er lite smidige og masete å lese. 
Her finnes også overvekt av skildringer og adjektiv av det aller frodigste slaget, som går på bekostning av fremdriften. 
Så er dette også en debutbok, og leseren må tåle at den ikke er så velbalansert. 

Forholdet til moren er uansett interessant og utvikler seg i løpet av handlingen. 
Og somrene er deilig lesning som smaker av kirsebærsorbet, kokosoljesolkrem og brennhet gulasj med masse paprika. 

Oversatt av Per Kristian Gudmundsen. 
