Bokanmeldelse:Kjersti Annesdatter Skomsvold: 
«Litt trist matematikk» 

De som har lest prosaforfatteren Skomsvold, vil lett dra kjensel også på poeten. 

Dikt 80 sider Kr 249,- Oktober 

Det starter med et ubetalelig forsidebilde: mann og kvinne sittende på en lang flat stein, med føttene dinglende over avgrunnen. 

Livets vektstang. 
En trist og komisk matematikk. 

Tunge bibelske aktører som Jesus, Gud, Lasarus osv. 
drar hver sine jeg-monologer i denne diktsamlingen, men de fremstår mest av alt som hverdagsmennesker. 

Hovedpersonen de alle forholder seg til, heter Lilith, Adams første kone, ifølge mytene. 
Hun var laget av samme stoff som ham, men forlot ham fordi hun ikke ville underkaste seg. 

Dermed er rammene satt for et originalt og tankevekkende diktprosjekt som utforsker de store eksistensielle temaer: sorg og avhengighet, kjærlighetens vilkår, sykdom og død, en dypere mening bak hverdagslivets banaliteter. 

De som har lest prosaforfatteren Skomsvold, vil lett dra kjensel også på poeten. 
Monologene er formet i en slags fortellende lyrisk prosa som veksler uanstrengt mellom det dypt alvorlige og hylende morsomme, mellom det høye og det lave. 

«Det var så mørkt. 
Noen ganger lurer jeg på om jeg gjorde en feil da jeg skapte jorda uten å se noe», sukker Gud. 

Derimot oppleves det ikke som noen feil at Skumsvold denne gang velger poesien, etter to internasjonale romansuksesser. 

Det virker tvert imot som et svært naturlig skritt i forfatterskapet. 
Og det vitner om en forfatter som tør å gå sine egne veier. 
