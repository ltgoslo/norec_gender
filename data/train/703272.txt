Det daglige brød
God og motiverende innføring i brødbakstens velduftende verden. 

Hvor mange bøker om brødbaking trenger vi egentlig? 
Det er jammen ikke godt å si, men markedet er åpenbart ikke mettet ennå. 
Sverre Gunnar Haga bruker tittelen som et slags retorisk knep for å skille seg ut i mengden. 
For hvorfor er det liksom bare menn som skal kunne bake brødene hans? 
Det får vi egentlig aldri noe godt svar på, bare en liten anekdote om at hans gamle far spøkefullt hevdet at baking var kvinnfolkarbeid. 
Det er imidlertid lenge siden bakst ble gjort hipt og kulinarisk spennende, av blant andre dyktige bakere som Morten Schakenda. 
Men der sistnevnte ofte byr på oppskrifter som krever at du setter av en dag eller to, viser Haga deg snarveiene. 
Han har også hyrt inn gjester som deler av sin erfaring og kunnskap. 

Med et vittig og underholdende språk guider Haga den aspirerende baker igjennom alle basisteknikkene og trygt forbi fallgruvene. 
Vi slipper heldigvis formaninger om hvor usunt og unaturlig det er å kjøpe butikkbrød, forfatteren konsentrerer seg heller om å lovprise hjemmebaksten for alt den er verd. 
Hans smittende entusiasme gjør at man faktisk får lyst til å bake, og det må jo være hovedpoenget her. 

Oppskriftsamlingen inneholder en lang rekke hverdagsbrød av forskjellig vanskelighetsgrad, men også diverse søtt bakverk, rundstykker, knekkebrød, pizza, kjeks og vafler, for å nevne noe. 
Noe skal heve natten over, noe krever en god uke forberedelse (men hva gjør man ikke for et saftig surdeigsbrød), og noe kan bakes på en ettermiddag etter jobb. 
Haga er heller ikke redd for å ta uvante ingredienser i bruk. 
Hva med å bruke restene av gårsdagens potetmos i dagens brøddeig, for eksempel? 
Midt i blinken i en tid hvor mange er opptatt av å kaste mindre mat. 
