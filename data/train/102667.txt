Bokanmeldelse:Sverre Mørkhagen: 
«Drømmen om Amerika, bind II» 

I første bind om den norske utvandringen til Amerika, «Farvel Norge» (2009), var det først og fremst årsakene til folkeforflyttingen som ble tematisert. 
I andre bind, som nå foreligger, følger vi skjebnen til de første bølgene av migranter etter at de ankom det forjettede land. 

Sakprosa 606 s. 449,- Gyldendal 

Forfatter Sverre Mørkhagen har som sist nedlagt et stort arbeid i å klarlegge fakta og tallmateriale. 
Men det er de levende skildringene av utvandrernes møte med den amerikanske virkeligheten som gjør sterkest inntrykk. 

Mange kom uten penger og bosatte seg på steder med så dårlig jord at de hadde mer enn nok med å overleve. 
Sykdom og alkoholmisbruk var utbredt. 

Mørkhagen sammenligner nordmennene med andre grupper som var bedre organisert og flinkere til å hjelpe hverandre. 
Enkelte av de norske bosettingene ble beskrevet i ordelag som vi i dag kjenner fra debatten om romfolk. 

På sikt skulle det imidlertid gå bedre. 
Det ble opprettet både menigheter, skoler, aviser og organisasjoner. 
Mange nordmenn fikk tak i god jord lenger vest, og noen ble svært velstående. 

Det kanskje mest oppsiktsvekkende som kommer frem, er beskrivelsene av hvordan nordmennene var blant de første til å ta i bruk landområdene indianerne ble drevet bort fra. 
Boken dokumenterer således vår fremskutte rolle i overgrepet mot den amerikanske urbefolkningen. 

Noen ganger går Mørkhagen vel detaljert til verks i sitt nitide etterforskningsarbeid rundt skjebnen til forskjellige nordmenn. 
Mer materiale kunne med fordel vært flyttet ned i fotnotene. 

Men utvalget av portretter er godt balansert i forhold til hovedtrekkene ved utviklingen av det amerikanske samfunnet, politisk så vel som økonomisk. 

Visste du at ... 
Den norske innvandringen til USA toppet seg mellom 1880 og 1890, da 186.688 nyankomne nordmenn ble registrert. 
Minnesota var det mest populære målet. 
I 1900 ble det beregnet at over 100.000 av delstatens innbyggere kom fra Norge. 
