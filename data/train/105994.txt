Absolutt Grand Prix
Inge Solmo: 
Absolutt Grand Prix (Kagge forlag, 144 sider) 

Inge Solmo ble landskjent da han stilte i Kvitt eller dobbelt i 2008 med MGP som emne. 
Nå har han skrevet bok der han deler sine (u)vesentlige kunnskaper. 
Dette er fornøyelig lesning, skrevet med kjærlighet, entusiasme og heldigvis litt distanse til et stoff "alle" mener noe om. 

Boken er ikke et oppslagsverk, men er en samling anekdoter og kuriøse fakta som stort sett trekker på smilebåndet. 
Hvem ante vel at Anita Skorgan tilbrakte minuttene før Casanova-fremførelsen i 1977 frivillig innelåst på toalettet og at Silje Vige er livredd hester, men vær så god måtte ri i det såkalte postkortet i 1993? 
For fakta-fantaster er det inngående dokumentasjon av stemmeavgivning mellom Hellas og Kypros, og det er rett ut rørende å lese om GP-historiens kvinnelige dirigenter. 

Jeg er bare i stand til å finne tre faktafeil: 
Anita Skorgan hadde komponert «For vår jord» (norsk vinner 1988), mens teksten var skrevet av Erik Hillestad. 

Solmo glemmer belgiske Fud Leclerc når han kårer Elisabeth Andreassen og sveitsiske Peter, Sue & Marc til GP-historiens mest deltagende artister med fire europeiske finaler hver. 
Dette gjør selvsagt ikke Bettans rekord mindre, og én finale til er hun Uovervinnelig! 

I det evige spørsmål om hvor mange ganger Jahn Teigen har deltatt i norsk GP, havner Solmo på 16 - etter hvor mange sanger han har sunget i de 14 finalene han har deltatt. 
Det korrekte må vel være 17 siden han sang Voodoo både med stort og lite orkester i 1976? 

Dessverre har jeg ingen kunnskaper om hvilke artister som har vært gravide under en GP-finale, men Solmos tre kandidater virker troverdige! 

Absolutt Grand Prix er fornøyelig lesning og Solmo makter å skrive underholdende og fengende om noe som faktisk er ganske artig. 
Absloutt en må-ha-bok for alle GP-interesserte! 
