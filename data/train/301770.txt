Tiril Broch Aakre er en usedvanlig fin forteller
Bevegende og nokså brutal roman om et menneske som nesten brister. 

Tiril Broch Aakre romandebuterte i fjor med «Redd barna», om en sørgende mor. 
Den intense, poetiske boka var et høydepunkt i 2015. 
Også i årets roman møter vi en traumatisert skikkelse som sliter med dagene og timene. 
Fjorårets boktittel kunne passe like godt på denne: 
Det er fremdeles barna som må reddes i Aakres univers. 

Limbo 

Hovedpersonen i «Fjällräven gul» er Sjur. 
Attenåringen befinner seg i et vakuum etter en bilulykke der venninnen døde. 
Han og gjengen satt i samme bil. 
Alt blir vanskeligere i Sjurs liv, som var vanskelig fra før. 
Nå glemmer han det han vil huske, og husker det han helst vil glemme. 

Aakre er en usedvanlig fin forteller – følsom og dyktig i framdyrking av protagonist, handling og miljø. 

Hun konstruerer romanen i småstykker der vi gradvis får innblikk i Sjurs fortid og dagligliv: 
Faren som flyttet fra dem, stefaren som dominerer, lillebroren som trenger Sjur sårt. 

Selve bilulykken får vi derimot ikke klarhet i med det første. 
Aakre bruker utsettelse som grep for å holde spenningen oppe. 
Som i fjorårets bok introduserer hun bilder som elegant reflekterer romanens kjerne. 
Et kaleidoskop i romanåpningen illustrerer Sjurs splintrede verden. 
Bildene vitner om forfatterens gode, strukturelle overblikk. 

Ungdomsroman? 

Forlaget kaller boka en coming of age-roman. 
Google forteller at begrepet brukes om romaner som følger hovedpersonens utvikling mot voksen. 
«Fluenes herre» og «Drep ikke en sangfugl» nevnes. 

Det er ikke helt tydelig om sjangeren henvender seg spesifikt til barn og unge. 
Aakres bok vil antakelig treffe nesten-voksne lesere best. 

Identitetstematikken, synsvinkelen og verdensanskuelsen i boka bidrar til dette. 
Den kan minne om Tone Kjærnlis ungdomsroman «Den mørke siden av månen» (2008). 
Begge er litterært sterke romaner for unge lesere. 
Begge skildrer en gutt som brister, psykisk og fysisk, og som ikke klarer å ta imot hjelp. 

En litt blek slutt og noen løse tråder svekker «Fjällräven gul» noe, men alt i alt har Aakre skrevet en god og relevant bok om en unggutt, en gjeng og et miljø vi gjerne møter igjen. 
