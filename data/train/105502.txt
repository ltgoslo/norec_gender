Bokanmeldelse:Salmund Kyvik: 
«Mørketid, bok 1. Uskyld for fall» 

Det brygger opp til krig, og en familie på Bekkelagshøgda i Oslo går vidt forskjellige skjebner i møte. 

Serieroman 298 sider 49 kroner Schibsted forlag 

Vi vet det ikke ennå i første bok av serieromanen «Mørketid», men vi mer enn aner at familien Henriksen - mor, far, en sønn og to døtre - vil velge ulike veier etter at tyskerne okkuperte Norge. 

Far er journalist i Aftenposten, med uryddig økonomi, autoritær og konservativ når det gjelder hva familiens kvinner kan få lov til å gjøre. 

Mor er den samlende og forsøker å forsone og insisterer på å ta lønnet deltidsarbeid. 
Sønnen Kristian har meldt seg inn i NS, de to søstrene Ellen og Hilde går åpenbart inn i det okkuperte Norge med ulik ballast. 

Her er kjønnsperspektiv 
- Hilde trosser fordommene mot kvinneidrett og løper 200-meteren i konkurranse og blir sett av ham hun er forelsket i. 

Her er lagt inn innsmett som varsler at jødenes historie vil løftes fram. 
Ikke minst er det familiehemmeligheter både på fars og mors side, så her er mange frampek mot de følgende 19 bøkene. 

Det er et menneskelig drama i verdenskrig og etterkrigstid som bygges opp, det er ingenting å si på ambisjoner hos forfatter og historielærer Salmund Kyvik. 

Så langt trivelig lesning. 
