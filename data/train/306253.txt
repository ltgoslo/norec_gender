Umulig å forbli uberørt av hennes roman om det afrikanske slaveriet
En 300 år lang og vond reise, fortalt gjennom 14 individer og sju generasjoner, fra Afrika til Amerika. 

Det er umulig å forbli uberørt av Yaa Gyasis roman «Komme hjem». 
Prosjektet er rett og slett imponerende gjennomført av en 26 år gammel debutant. 
Den unge kvinnen, født i Ghana og utdannet i USA, har tatt mål av seg til å skrive historien om det afrikanske slaveriet, og dets tunge arv. 

Perspektivene er mange og overveldende. 
Gjennom sju generasjoner og to utviklingsløp personifiserer hun den skjebnesvangre reisen fra Afrika til Amerika, trinn for trinn fra 1700-tallet fram til i dag. 
Utgangspunktet er to halvsøstre, ukjente for hverandre, i det vestafrikanske landet som de europeiske kolonialistene kalte Gullkysten. 
Den ene, Effia, blir gift med en britisk slavehandler. 
Den andre Esi, blir fanget av slavehandlere og sendt til Amerika. 
Deres slektslinjer har et temmelig forskjellig løp. 

Forløpere 

De litterære og populærkulturelle beskrivelsene av slaveriet har ofte et snevrere fokus, i alle fall i kronologisk forstand. 
Alex Haleys bok «Roots» fra 1976, og seinere TV-serie, fortalte angivelig forfatterens egen forhistorie, men ble omdiskutert på spørsmål om autentisitet. 
Filmen «12 Years A Slave» fra 2013 bygget på en biografi av en fri afroamerikaner i New York som ble kidnappet og solgt som slave. 
Colson Whiteheads prisbelønte roman «The Underground Railroad» fra 2016 forteller om det hemmelige nettverket som hjalp rømte slaver å komme seg til friheten i nordstatene. 
Den litterært sterkeste beretningen finnes etter min mening i Toni Morrisons brutale – og vakre – roman «Beloved» fra 1987. 

Springende 

Ghanesisk-amerikanske Yaa Gyasi spenner sitt lerret mye bredere, med de begrensninger det måtte ha i et format på drøye 450 sider. 
Boka er springende, i den forstand at hun skal fortelle 14 individuelle livshistorier gjennom sju generasjoner og 300 år. 
Den er like fullt medrivende, det som på engelsk kalles en «page turner». 
Dramatikken er det ingenting å si på. 
Men her er få forsøk på idyllisering av den afrikanske kulturarven, slik man av og til opplever blant svarte nasjonalister i USA. 

Yaa Gyasi nøler ikke med å beskrive de lokale stammenes innbyrdes konflikter, kriger og medvirkning i slavehandelen. 
De kidnapper folk fra andre stammer, her står asantefolket mot fantefolket, de samarbeider med briter eller nederlendere, alt etter hvem som betaler mest for slavene. 
De to «stammødrene» i romanen blir begge solgt; den ene som brud, den andre som slave. 
De kommer begge til utskipningsstedet Cape Coast; den ene som frue hos den hvite guvernøren i en leilighet på toppen av fortet, den andre i fangehullet for kvinner i bunnen av fortet. 
Begge har de fått en glatt stein, som en amulett, fra sin mor. 

Sterk metafor 

Denne steinen blir romanens metafor for de to kvinnenes utviklingsløp. 
Effias stein går i arv fra generasjon til generasjon, som deres afrikanske historie går i arv og kan spores tilbake. 
Esi mister derimot steinen i fangehullets gjørme idet hun blir lastet om bord på slaveskipet, slik hennes etterkommere mister tråden til sitt opphav. 

I annethvert kapittel presenteres Effia og Esis påfølgende genetiske arvinger, helt fram til vår tid. 
Slik blir de representanter for historiske begivenheter i det som i dag er henholdsvis USA og Ghana. 
Esis datter Ness får navnet sitt fordi moren blir pisket av plantasjeeieren i Helvete når hun ikke vil snakke engelsk, helt til hun klarer å stønne «My goodness!». 
Skjebnen til slaveslekten i Amerika er gjennomgående grusom. 
De gjennomlever pisking på bomullsplantasjene, tvangsarbeid i kullgruvene i Birmingham, segregering i Baltimore, heroinen i Harlem. 

Arven 

Krigene i Vest-Afrika, kolonistyret, misjonærene, frigjøringskampene og fattigdommen preger den frie slekten på deres opprinnelige kontinent. 
Siste ledd i denne grena, litteraturstudenten Marjorie, har flyttet frivillig til USA med sine foreldre. 
Der opplever hun å føle seg «svart» på en annen måte enn de svarte amerikanerne. 
Den underliggende fortellingen i romanens 300 år lange tidsspenn beskriver en slags forbannelse som er utløst av slaveriet og som går i arv til generasjon etter generasjon, på tross av tilsynelatende frihet. 

Grandiost 

Som sagt, prosjektet er grandiost. 
Ideen likeså. 
Svakheten er at menneskeskjebnene tidvis blir litt for skjematiske; hver og en skal representere en historisk begivenhet, en sak eller en sosial trend mer enn å være individer av kjøtt og blod. 
Men historiene flyter bra, og oversetter Hilde Stubhaug har bidratt til å gjøre språket levende og fargerikt. 

Det er all grunn til følge en debutant med så store ambisjoner som Yaa Gyasi demonstrerer i «Komme hjem». 
