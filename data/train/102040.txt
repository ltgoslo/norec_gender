Bokanmeldelse:Kristin Marja Baldursdottir: 
«Karitas» 

Forrige bok om den islandske kunstneren Karitas etterlot mange betatte, islandsforelskede lesere. 

Kunsroman 575 sider 349 kroner Gyldendal 

Fortsettelsen om hennes kunstnerkarriere og de fine ispedde trådene med islandsk historie er like vakker, dramatisk storslagen og velskrevet som forgjengeren. 

Kristin Marja Baldursdottir skriver med like mye nerve enten det er en tur i fjæra eller når familien tvinger barnebarnet Silva fra Karitas. 

Med en strevsom oppvekst, et stormfullt ekteskap med drømmemannen Sigmar og tre ferdigoppdratte barn bak seg, er turen endelig kommet til Karitas selv. 
Året er 1945 og hun kan endelig vie seg til sin kunst. 
Hun elsker sin familie, men må uttrykke seg gjennom sin kunst. 
Uten dette kveles hun. 

Men omverdenen slutter ikke å nappe i henne. 
Hjelpsomme, plagsomme naboer, familien, venner og amorøse menn. 
Mange vil bruke henne for å dekke egne behov, slik mange menn er vant til å gjøre med kvinner. 

Karitas reiser til Paris med lille Silva for å komme videre som kunstner. 
Der klarer hun omsider på sitt vis, å kombinere maling, omsorgsansvar og en smule sosialt liv. 
Langsomt vinner Karitas respekt som kunstner. 

Takket være sin selvbevissthet som talentfull kunstner makter hun å kreve et liv og en karriere på egne premisser. 
Forfatteren har tegnet et bilde av en kunstnerpioner. 
Ikke før i alderens høst kan Karitas og Sigmar være sammen, for nå er de på like fot. 
Bare kjærlighet er ikke nok for henne. 
Som menneske og kunstner trenger hun frihet, plass og rom til sitt eget liv. 

Gled deg til et vakkert leseeventyr. 

BERIT KOBRO 
