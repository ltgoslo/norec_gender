Bokanmeldelse:Torgrim Eggen: 
«Berlin - det 20. århundrets hovedstad» 

Et helt bibliotek kan fylles med fortellinger fra det forrige århundrets Berlin. 
Torgrim Eggen har gjort et fascinerende utvalg. 

Flere nordmenn enn noensinne besøker nå den tyske hovedstaden, på jakt etter severdigheter i det vidstrakte byrommet. 
Lite aner de om hvem som har bodd i husene de passerer, eller hvor historiske scener har utspilt seg. 
Men kanskje har det aldri eksistert en by i verden med så mange spennende innbyggere og skjebnesvangre tildragelser som Berlin i store deler av det 20. århundre. 

De mest fascinerende åndene 

Torgrim Eggen maner frem noen av de mest fascinerende åndene fra det politiske og kulturelle liv. 
I det kvinnelige galleriet finner vi for eksempel Rosa Luxemburg og Marlene Dietrich, Nina Hagen og Christiane F, hvilket sier litt om spennet i utvalget. 
De sterke personlighetene opptrer i tematiske fortellinger, hvor vi blir kjent med både dem og byhistorien samtidig. 

Dramatiske begivenheter knyttet til nazistenes, og senere kommunistenes, maktovertagelse er også fyldig behandlet. 
Eggen er innom de obligatoriske «høydepunktene», men tilstreber å fortelle historiene litt annerledes enn vi har hørt dem før. 
Det fungerer godt. 

En anstendig gravejobb 

Forfatteren har gjort en anstendig gravejobb, og levert en stilsikker, original og ikke minst morsom presentasjon. 
Han opptrer selv i teksten, med et rikt innslag av personlige hang-ups - blant annet knyttet til musikkfeltet - hvilket gjør fremstillingen enda mer engasjerende. 

Hvorfor ikke om samtiden? 

Som tittelen antyder er dette en bok om fortidens Berlin. 
Noen lesere vil nok lure på hvorfor Eggen ikke skriver om samtiden, da Berlin jo igjen er utropt til verdens mest spennende metropol. 
Men mye av det han skildrer, som den eksepsjonelt liberale kulturen, lever videre i dag. 
Derfor gir boken også et visst grunnlag for å forstå byens tiltrekningskraft etter årtusenskiftet. 

STEN INGE JØRGENSEN 
