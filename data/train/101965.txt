Bokanmeldelse:Lars Ove Sæther: 
«Hanegal» 

Debutanten Lars Ove Sæther vant Cappelen Damms kriminalromankonkurranse med denne boken. 
Og sjelden har jeg vært mer overbevist av en juryavgjørelse. 

Krim 379 sider, kr. 369,- Cappelen Damm 

For dette er førsteklasses spenning og underholdning. 
Skrevet av en forfatter som vet å skru sammen en intrige som strekker seg fra Eidsvåg til Haiti og fra religion til galskap. 

To voksne brødre blir funnet mystisk og bestialsk drept på det samme tettstedet i Møre og Romsdal sommeren 2011. 

Kripos er forsiktig talt overbelastet etter terrorangrepet bare noen uker tidligere, men den helt ferske Jenny Brox får i oppdrag å etterforske saken sammen med sin eldre kollega Victor Fougner og det lokale lensmannskontoret. 

Dermed er vi solid plantet i en regntung vestlandsbygd der det skjuler seg en fantastisk historie som inneholder så vel fryktelige familiehemmeligheter, avkutting av diverse kroppsdeler, sinnssykdom i ulike stadier, hellige religiøse skrifter og ikke minst voodoo. 

Etterforskningen bringer nemlig Jenny til et jordskjelvherjet og lovløst Haiti, og skildringene derfra sitter virkelig som de skal. 
Det er som om leseren kjenner den eksistensielle utryggheten krype inn under huden på seg. 

Det som kanskje høres ut som en overlesset krimbok reddes elegant i land av en forfatter som kjenner viktigheten av temposterk fremdrift og som ikke minst vet å skrive kjappe og gode replikker. 

Det lett forterpede kravet til troverdighet imøtekommes ellers først og fremst av personskildringene som er knappe og konsise. 
La deg gjerne forstyrre av litt «Hanegal» en sommernatt. 
