Bokanmeldelse:Kaos på Frogner 

Hun skriver så det gviner, Alexia Bohwim. 
Det er ikke nobelpris-divisjonen, men divisjon best-vest-Frogner-gossip. 

Alexia Bohwim er ute med sin tredje roman, solgt inn til en rekke medier med freske titler og frekke one-liners. 
Boken lanseres så champagneboblene høres. 
Bohwin har driv og punsj og lokal frognerslang på det beste (og mest karikerte), ganske vulgær her og der, og iblant blir både dialog og tekst maniert. 
Men her er humør og vidd og skarp brodd og en laidback stil, der vi på forfatterens kjappe taster fraktes lommekjent i Madserud allé, på Bølgen og Moi og Tiffani, ICA Maxi og gatelangs. 
Det flyter av alkohol og dop, tilsynelatende, det rotes og sjekkes, og frottédamene lufter hundene sine, og «jeg»-personen tar på UGGsene og spiller tennis med menn. 

Det er en inside-bok Frogner-folk, i hvert fall noen miljøer, vil lese med lupe og fange opp hvem som er modell for persongalleriet. 
«Jeg»-personen er Angelica Borg, datter av en kjent filmregissør, en «loner» på Frogner med strippestang, i ferd med å utgi bok med store medieoppslag, gift med kjekke Nils som har en datter på femten. 

Hovedpersonen ligner unektelig på Alexia Bohwim selv, og denne leseren får i svingene en ubehagelig følelse av å være med på et privatoppgjør. 
Angelica fremstilles naiv og vimsete og overveldes av boksuksessen. 
Ekteskapet overveldes også. 
Det er hva det handler om. 
Et kaotisk frognerliv. 
No more, no less. 

VISSTE DU AT ... 

Alexia Bohwim er født og oppvokst på Frogner i Oslo. 
Debuten i 2008 «Frognerfitter» vakte stor oppmerksomhet. 
I 2010 utkom «MILF». 
