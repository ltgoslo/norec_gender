Hvorfor finnes det så få statuer av kvinner?
Evige kvinner i bronse og stein 

I forbindelse med stemmerettsjubileet i 2013, satte Hilde Herming og Nora C Nerdrum i gang en kartlegging av minnesmerker over navngitte kvinner i norske offentlige rom. 
De fant om lag 80 slike skulpturer, et lavt antall, mener de. 
Langt flere kvinner burde foreviges i stein eller bronse. 

Hvem da? 
Kanskje dette med hyllende statuer med bud på evighetsperspektiv, mest av alt er uttrykk for et patriarkalsk dominansideal, der en ypperlig ener rager over andre. 
Kvinner flest har muligens hatt bedre ting å foreta seg i historien enn å hige etter iøynefallende plasser på rangstigen. 
Jo da, og her møter vi også slike – pionerer i skoleverket, omsorgssektoren og kulturen. 

Tenksomme bilder 

Boka byr på essays, fotografier og leksikale artikler. 
Bildene er ofte tenksomme og utfordrende. 
De kan være tatt bakfra, med fremmedgjørende omgivelser, som når Halldis Moren Vesaas står og kikker bort på rutebilstasjonen og kjøpesenteret på Vinje. 
På benken ved siden av henne ligger det, ifølge teksten, «en oppslått bok som hun åpenbart holder på å lese». 
Vel, det gjør hun åpenbart ikke, siden hun står med ryggen til boka og ser på bussen. 
Ikke er boka oppslått heller. 
Kanskje hun la fra seg boka fordi den var kjedelig. 

Trend og stil 

Den kunsthistoriske gjennomgangen av Olga Schmedling er bokas beste bidrag. 
Den gir grundig informasjon om trender og stiler i norsk monumentalskulptur og nærbilde av noen av kvinnene bak kunstverkene. 
Også intervjuet med fotograf Marte Aas gir inspirasjon til å tenke over minnesmerkers faktiske plassering i landskapet. 

Dessverre er det mer slurv i boka enn Haldis’ bok. 
Sorteringsprinsippet er ikke gjennomført alfabetisk, og uansett litt teit siden det er basert på fornavn. 
Statuen av Anne Brannfjell er plutselig en «byste». 
Klara Amalie Skoglund heter i boka også Klara Skoglund, Klara Marie Skoglund og Amalie Skoglund. 
Og den avsluttende tabellen ser ut som et arbeidsdokument med tallkoder det er umulig å relatere til. 
Hastverk? 
