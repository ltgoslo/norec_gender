Rystende doku-krim
Oversatt av Torleif Sjøgren-Erichsen 398 sider. 
Kr. 339,- Gyldendal 

Minette Walters fortsetter sin grundige ekspedisjon i menneskesinnets aller mørkeste irrganger; det dreier seg i sannhet om «plagede sinn». 
Denne gang lar hun dr. 
Jonathan Hughes, forsker og forfatter, grave i en 30 år gammel drapssak. 
Han mener det er skjedd et justismord da evneveike Howard Stamp ble dømt for drapet på sin bestemor. 
Gjennom Hughes' etterforskning rulles det opp en grufull historie der en rekke andre forbrytelser og forferdende overgrep bringes i dagen: gruppevoldtekt, incest, drap - you name it. 
Her er mange plagede skjebner og en hyperkomplisert vev av fakta, løgner og motstridende vitnemål - Walters' journalistiske dokumentarmetode er tidvis en utholdenhetsprøve for leseren. 
Visst er det dyktig utført og tankevekkende lesning, men de som med en krimbok forventer noen timers atspredende underholdning, bør trolig søke annetsteds. 

JON H. RYDNE 
