Bokanmeldelse:Aslak Nore og Kjartan Fløgstad: 
«Brasil 2014» 

Det kunne blitt kleint, men det blir faktisk veldig bra. 
Far og sønn Kjartan Fløgstad og Aslak Nore er både gjennombruddshissige og presise i pasningsspillet. 

﻿De drar til Brasil begge to, men arbeidsbyrdene er nokså ulikt fordel mellom generasjonene. 
70-åringen Fløgstad starter svært rolig, med mange tilbakespill til sin egen biografi og de første møtene med det søramerikanske kontinentet. 
Den uforbederlige romantikeren fornekter seg ikke, og innledende sitater som «Fotball blir spela i sjela. 
Det ser ut som sosialisme», kan få en til å frykte at en overdose Fløgstad-blødmer vil ta livet av fotballgleden. 

VG ANMELDER ÅRETS VM-BØKER: 

På samme måte kan det til å begynne med også se ut som om Aslak Nore er for rask og overfladisk når det gjelder å bedømme både lag og spillere. 
For eksempel avskriver han Wayne Rooney nesten før mesterskapet er kommet i gang. 

Men etter hvert setter boken seg som et levende og velskrevet eksempel på hvordan fotball faktisk kan være det beste utgangspunktet for å skrive om både kultur, politikk og historie. 

Bokens struktur er konstruert rundt viktige kamper i mesterskapet, og de to forfatterne kommenterer hverandres tekster direkte, noe som fungerer fint. 

Nore har uten tvil størst spilleflate, og pøser på med fakta, ordrike sidehistorier og ekte entusiasme. 
Fløgstad er roligere, og beholder hele veien sitt blikk for stammeaspektet ved fotballen. 

De to balanserer hverandre fint uten å overdrive forskjellene seg imellom, og stemningsnivået bygges godt opp gjennom hele boken. 

Flink familie, dette. 
