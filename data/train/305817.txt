Strålende bok om Vietnam-flyktningers nye liv i USA
Sterke noveller fra Pulitzerpris-vinneren Viet Thanh Nguyen. 

For den som husker 1970-tallet, vekker dagens flukt sjøveien over Middelhavet, dystre minner om de såkalte båtflyktningene fra Vietnam. 
Etter at nordvietnamesiske styrker erobret Saigon, flyktet titusenvis av mennesker i skrøpelige, overlessede fiskebåter fra kysten av det krigsherjede landet. 

Mange ble ofre for det lunefulle Sør-Kina-havet eller for pirater på jakt etter gull og smykker som flyktningene brakte med seg. 

Ble sendt på havet 

Som en av ytterst få journalister i Vietnam i 1979, kunne jeg rapportere om en side ved denne trafikken som var lite påaktet. 
De nye makthaverne gjorde minimalt for å hindre denne trafikken. 
Snarere tvert imot, kilder kunne fortelle at man mot et visst gebyr lot folk legge ut på den risikable ferden, som ofte startet i kystbyen Vung Tau. 
Flyktningene ble betraktet som illojale overløpere og som sådan uønsket i den nye, kommunistiske staten. 

Andre, ikke minst unge menn, ble ansett som nyttige og ble satt årevis i omskoleringsleire. 
Til enkeltes store overraskelse utviklet ikke de nye makthaverne noe redselsregime i likhet med det som oppsto i nabolandet Kambodsja. 
Men de overlevendeVietnam-flyktningene ble betraktet som politiske flyktninger og fikk asyl i USA og Europa. 

Flyktet som fireåring 

Dette scenarioet er utgangspunktet både for Viet Thanh Nguyens debutroman «The Sympathizer» (2016), som handler om en kommunistagent i et eksilvietnamesisk miljø i USA, og for hans bok nummer to, novellesamlingen «Flyktningene». 
Han har også skrevet sakprosaboka «Nothing Ever Dies: Vietnam and the Memory of War» (2016). 

Viet Thanh Nguyens foreldre flyttet til Sør-Vietnam under krigen mot franskmennene i 1954. 
Etter Saigons fall forlot de Vietnam som båtflyktninger, sammen med sin fireårige sønn. 

«Flyktninger» inneholder åtte historier, omtrent like lange. 
Erfaringene fra den dramatiske flukten ligger som teppe av felles erindring under disse novellene. 
Samtlige av dem er glimrende komponert. 
De er pakt med det beste av moderne, amerikansk novellekunst, slik den blir dyrket av forfattere som Richard Ford eller Annie Proulx. 

Gode vendepunkt 

Første og siste setning er alltid på plass, fylt med spenningsskapende innhold, frampek og understatement. 
Handlingen utvikler seg trinnvis og overraskende, med et vendepunkt av den typen som skiller en god fra en middels novelle, et vannskille som snur historien og gir den en ny retning. 
Tekstene er fylt med gode formuleringer, både i replikker og beskrivelser. 

Dette er noveller uten noen agenda eller politisk tendens. 
Hovedpersonene er amerikanere og innvandrede vietnamesere fra flere lag av folket. 
Historiene foregår både i USA og i Vietnam i turismens tidsalder, og den vietnamesiske forbindelsen oppstår på stadig nye måter. 
Men konfliktene i historiene er allmenne. 
Det kan dreie seg om kjærlighet, svindel, fortrengninger, lengsel, machokultur, svik, Alzheimer eller idealisme. 

Spøkelser 

Stikkordet for forfatterens motivasjon blir gitt allerede i den første novellen. 
Det dreier seg om historier og myter, liknelser som holder kulturen samlet. 
«I et land der eiendom betydde alt, eide vi ingenting annet enn våre egne historier.» 
Slik er det. 
Flukt er ikke bare en fysisk handling, en bevegelse fra et punkt til et annet på kartet. 
Flukt er også noe som foregår i sinnet, en prosess som aldri tar slutt. 
Som mentale spøkelser: 

«Vi skaper historier, det er alt vi gjør. 
Vi leter etter dem i en verden bortenfor vår egen, så etterlater vi dem her, som plagg et gjenferd har kastet av seg.» 
