Bokanmeldelse:Linnéa Myhre: 
«Kjære» 

Kjære Linnéa! 
Du har ikke akkurat skrevet en roman. 

Du har jo tidligere skrevet en innmari trist roman, «Evig søndag». 
Selv om den kanskje ikke var strålende litterært, var den viktig. 
For dem som tror de vet noe om hva unge jenter tvinger seg selv til og sliter med. 

Det var fint at nettopp du kunne rive ned veggen og fortelle akkurat det, og jeg er fryktelig glad for at jeg aldri har slitt med anoreksi. 
Det har du i åtte år. 
Det er en veldig stor del av ditt 24-årige liv. 

«Er jeg ikke tynn nok, kommer jeg til å få høre det», tenkte du da du gav ut boka di sist, og slanket deg enda mer før utgivelse, for å på en måte leve opp til tematikken. 

Etter å ha lest den nye boka di, er det til og med mulig å forstå at du kunne bli med i «Skal vi danse». 
Du har gått mot en slags voksen utgave av deg selv som gjorde deg mer komfortabel. 
Du tenker ikke bare på kaloriene, i alle fall ikke hvert minutt. 

Og nå har Sondre Lerche gjort deg litt lysere, og brevet hans må vel være årets kjærlighetsbrev. 
Det er en vei igjen, i alle fall litterært, og enkelte steder er det fremdeles litt pubertalt. 

Det å skrive en roman i brevform, er ikke noe nytt. 
Det har litteraturhistorien gitt oss langt bedre eksempler på enn din bok. 

Kanskje er dette bloggeren Linnéa som prøver å skrive bok, og det skal man være kritisk til, for det er nemlig to forskjellige ting. 
Det vet du jo, du har jo sittet på Lorrys og ikke fått til å skrive i mange timer. 

Men du får det til likevel. 
Det har noe med at du er smart, svart og morsom. 
Ofte samtidig, og oftest morsom. 
Det er lett å le – høyt - av tankene dine om taco og suketter. 
Ofte kjennes det rart og noen ganger klamt å skulle lese dette, men diskusjonen om selvbiografisk litteratur kan vi ta en annen gang. 

Vi lever i en tid der folk heller vil se deg enn å høre deg. 
Du kunne nok ikke skrevet denne boka uten å være en hvit kvinne i verdens rikeste land. 
Vi har rare problemer her oppe. 
Det er fint at Finn Skårderud - psykologen din, har hjulpet deg med dine. 
Kanskje kan boka di hjelpe flere unge til å komme seg til psykolog uten å tenke at man skal være gal av den grunn. 

Men Linnéa, selv om den svarte humoren din er fantastisk, savnes det likevel noe mer alvor og refleksjon fra deg. 
Du er nemlig god på alvoret. 
Jeg savnet det i denne boken, for jeg vet du kan. 

Jeg gråt da jeg leste brevet til faren din. 
Husk at du allerede tar den plassen som trengs for at tankene dine faktisk betyr og påvirker noe der ute. 
Du skriver at du er redd for å gi ut denne boka, fordi alle er så lei av deg. 

Det tror jeg ikke de er, men jeg er spent på hva du skal skrive om neste gang. 
Og jeg håper faren din slår på tråden. 
