Bokanmeldelse:A.J. Kazinski: 
«Den gjenfødte morderen» 

Dansk thriller som gjorde VGs anmelder deilig utslitt. 

På Sikringen psykiatriske anstalt befinner Danmarks aller farligste forbrytere seg, og det er derfor mange mistenkte da en av anstaltens psykiatere blir funnet drept. 
Obduksjonen avdekker at mannen er blitt myrdet med skarntydesaft, den samme giften som tok livet av filosofen Sokrates. 

Politiet iverksetter Operasjon Hamlet: 
Niels Bengtzon må utgi seg for å være pasient og legges inn på anstalten for å finne spor som kan oppklare drapet. 
Trådene beveger seg tilbake til England, og en hendelse i 1939 hvor tre studenter slo i hjel en professor i jakten på et helt spesielt dokument. 
Det må være deilig å være krimfantast i Danmark, for gjennom filmer, TV-serier og bøker viser danskene at de kan krim. 
A.J. Kazinski, som er et pseudonym for Anders Rønnow Klarlund og Jacob Weinreich, er blant de mer suksessrike - og det er ikke vanskelig å skjønne hvorfor. 

Fra første setning kastes vi rett inn i en heseblesende handling som beveger seg gjennom tid og rom, og dimensjoner. 
Det er lenge siden sist jeg ble så deilig utslitt av en thriller. 

Det metafysiske har stått i sentrum i alle Kazinskis romaner, og også i denne boken er det overnaturlige viet en del plass. 
Er det mulig at et menneske kan bli født på ny og samtidig huske viktige detaljer fra et tidligere liv? 
Det er opp til leserne å vurdere, for det eventyrlige temaet til tross, romanen blir aldri for fantastisk og kan tolkes i flere retninger. 
«Den gjenfødte morderen» skiller seg fra mange andre adrenalinspekkede thrillere fordi den har dybde, både på karakternivå og når det kommer til selve handlingen. 

A.J. Kazinski skriver godt og legger inn refleksjoner over livets store spørsmål uten at det går på bekostning av bokens spenning. 
Plottet er også svært solid og rommer blant annet to kjærlighetshistorier som stiller spørsmålet om hvorvidt det er mulig å finne tilbake til den man elsker uavhengig av omstendighetene. 
