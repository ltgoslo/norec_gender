Bokanmeldelse:Skisser av en terrorist 

Farens forsøk på forstå sin sønn massemorderen etterlater oss like kloke. 

Jens Breiviks bok skal nok ikke leses som et forsvarsskrift, hverken for ham selv eller sønnen. 
Snarere er det en fortelling drevet av et helt grunnleggende behov for å forklare og fatte det som skjedde 22. juli 2011 – hvordan hans eget kjøtt og blod kunne omdannes til den verste massemorderen vi som lever i Norge i dag har opplevd. 
Men disse skissene fra et familieliv bringer oss ikke nærmere noe svar. 

Anders Behring Breiviks far har selv gjennomlevd både angst og fortvilelse i de tre årene som har gått siden terrorangrepene som kostet 77 uskyldige livet. 
Og på et menneskelig nivå er det fullt mulig å forstå hans eget behov for å forklare seg, etter at både terroristens og morens fortelling er blitt grundig presentert tidligere. 
Med en oppvekst i et trygt ogborgerlig miljø i Nord-Norge og en UD-karriere som blant annet brakte ham til London, Teheran og Paris, definerer Jens Breivik seg selv som en kosmopolitt, som aldri hverken har ytret eller støttet holdninger i nærheten av hans sønns forrykte ideer. 
Det er ikke mange eksempler på norske fedre som i skrifts form har sammenlignet sin sønn med Quisling og Rinnan, slik Breivik her gjør. 

Denne tynne boken bruker naturlig nok mye av plassen på å skildre ekteskapet mellom Jens og Wenche. 
Forfatteren legger ikke fingrene imellom i sine beskrivelser av ekskona som manipulerende og utspekulert, og det er tydelig at han oppfatter ekteskapet som grunnleggende mislykket – med lille Anders som det eneste lyspunktet. 
Møtet med barnevernet og farens tapte omsorgssak er belyst tidligere, og denne boken bringer slik sett lite substansielt nyt. 
Mest av alt sitter jeg med en flau og pinlig følelse av å være titter inn til et samliv jeg egentlig ikke vil vite så mye om. 

Skildringene av samværet med sønnen på hytta i Meheia nærmer seg noe oppriktig, men det aller meste av prosaen i denne boken er både flat og merkelig uengasjert. 
At det var et dysfunksjonelt familieliv Anders Behring Breivik vokste opp med, vet vi allerede. 
Men det forklarer selvsagt ikke hans omdanning til et politisk monster. 
Like lite som det gir mening, slik faren også forsøker, å finne en slags forklaring i sønnens brev og skrifter. 

Jens Breivik skal ha respekt for at han i det minste forsøker å reflektere over hvordan det kunne være mulig at Anders Behring Breivik ble den han ble, og om han selv som far kunne ha gjort noe annerledes. 
Men noen forklaring kan han selvsagt ikke tilby oss. 
Bare bunnløs fortvilelse. 

Anders Behring Breivik vet ikke om han kommer til å lese boken som hans far Jens Breivik lanserer i morgen, forteller advokat Geir Lippestad. 

Rettspsykiater Henning Wærøy snakker om boken som Jens Breivik har skrevet, «Min skyld? 
En fars historie». 
I intervjuet med VGTVs Mads A. Andersen sier Wærøy at han tror Anders Behring Breivik vil gå på en psykisk smell. 
