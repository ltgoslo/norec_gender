Aparte debut
Lise Gundersen er slett ingen uerfaren skribent, men hennes romandebut er likevel imponerende. 

Fortellingen om Lisa Marie (Mie) og hennes familie er et aparte verk, der forfatteren sjonglerer flere mildt sagt utrolige elementer med røft hverdagsdrama. 
Lisa Maries fordrukne far er født på samme dag som Elvis, kanskje er han kongens reinkarnerte tvillingbror? 

Når hans datter da fødes samtidig med rockekongens datter, er både navnevalg og kanskje skjebne stukket ut: 
Lille Mie får et tøft liv, i skyggen av sin fars knuste drømmer. 
Der storesøster stikker av, moren totalt svikter barna, står Mie midt i sin egen oppvekst og famler etter noe stabilt. 

Når så den seksuelt misbrukte venninnen får barn med Mies suicidale punkerbror, burde romanen kunne avfeies som konstruert affekteri. 
Det blir den aldri. 
En av årsakene er det modne, tette språket, som uten å virke påtatt svinger mellom sin poetiske og sin tilknappede tone. 
Visst er dette en oppvekstroman, men også en fortelling om menneskers kamp for identitet, selvfølelse og integritet. 

Tema som skyld og følelsesmessig gjeld behandles med innsikt. 
Skildringen av den dysfunksjonelle, men akk så hverdagslige familien gjøres såpass elegant at man aldri stusser ved den smule opphopning av drama Mies liv må romme. 

Midt i all elendigheten lokker forfatteren smilet frem, her er massevis av humoristiske skildringer og flere ironiske spark til for eksempel moderne kunstnere. 

MAY GRETHE LERUM 
