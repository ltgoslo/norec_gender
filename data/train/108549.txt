Ungdommen nå til dags
Gyldendal Pris: kr. 249,- 

Å være ung kan være for jævlig - nå også i den vedvarende festorgien som Sveinung Mikkelsen kliner til med i sin debutroman. 

Hardt tilkjempet livstretthet og brå, sterke følelser blant ungdommen er krevende materiale, og romanåpningen viser kalkuntakter: 
«- Jeg er bare så jævlig redd hele tiden.» 

Vi følger Morten og hans vennegjeng gjennom russetid, Quart-festival og en høyst utagerende sommer. 
Rusmidlene går ned, sex-scenene er ekstremt eksplisitte og mange, og populærkulturen bidrar med road movie-fantasier, gonzo-elementer og musikktekster. 

Romanen zapper stadig mellom perspektivene til ulike medlemmer av gjengen, noe som gir en høy puls. 
Samtidig går man nesten i surr mellom alle de bråkjekke gutta. 
«Zombi» er en roman som prøver å tøffe seg - og i tillegg ta opp en form for avstumpet nummenhet blant unge, rike mennesker som prøver å unnslippe sin tomhetsfølelse. 
Dette er farlig farvann, men debutanten kommer unna med en roman som på tross av en del skavanker er ganske fengende - og tidvis helt drøy. 

Hvis dette avspeiler moralkodeksen til den yngre garde, er det grunn til bekymring. 

SUSANNE HEDEMANN HIORTH 
