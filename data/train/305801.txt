Jens Henrik Jensen på tomgang
Fortidas skygger vinker. 

«Mørke menn» er bind to i Jens Henrik Jensens trilogi om den danske krigsveteranen Niels Oxen, og hans medspillere i Politiets etterretningstjeneste. 

Når vi møter Oxen denne gang, har han slått seg ned som en slags gårdarbeider hos en gammel mann som driver med fiskeoppdrett. 
Med falsk identitet, og fremdeles med en blomstrende noia etter fortidens kriger, og ikke minst etter det eventyret som forfatteren sendte han igjennom i bok èn. 

Men livet er ikke så verst. 
Vi forstår at det går bedre med Danmarks høyest dekorerte krigshelt. 
Han har til og med fått tak over hodet. 
Og en adoptert kråkeunge i en pappeske på kjøkkenet. 

Det onde rører på seg igjen Drapet på en museumsarbeider sender ham imidlertid på ny inn i en strid som han godt kunne tenke seg å stå utenfor. 
Men det nytter ikke. 
Det er det onde som rører på seg igjen. 
Skyggene fra fortida som vinker på ham. 

Inn på banen kommer nok en gang hans makkere fra sist gang det var full fyr i Danmark. 
Den enbeinte skjønnheten Margrethe Franck. 
Og Axel Mossmann – selveste sjefen for PET. 
Også fienden er den samme som sist. 

Et hemmelig fellesskap av menn med makt, der medlemmene er villige til å gjøre hva som helst for å holde på… 
Ja, du skjønner sikkert. 
For dette har vi lest før i noen hundre varianter opp gjennom årene. 
Men selv om ingrediensene er velkjente, klarer Jensen absolutt å legge inn sin egen vri. 

Den tause Oxen er en fin romanhelt, og Jensen legger kortene i kabalen ut med sikker hånd. 
Men rundt side fire hundre begynner det å butte litt. 
Det er så mye som skal forklares. 
Så mange tråder som skal følges og holdes sammen eller fra hverandre. 
Resultatet blir lange, kjedelige samtaler, der selv Oxen tar aktivt del i tørrpraten. 
Det kler ham dårlig. 

Bind nummer tre i løpet av året Også den bistre Mossmann endrer personlighet i løpet av teksten, og når han får ei kule og havner på sykehus, blir han nærmest jovial og privat. 
Bare Margrethe Franck forblir like cool. 

Denne gang med bleika pønksveis, og slange av sølv i øret. 
For de som måtte lure på hvordan det går med henne og Oxen sånn på privaten, kan jeg røpe såpass at de denne gangen ligger skje med hverandre en natt. 
Alt er med andre ord redd opp til bind nummer tre, som også er planlagt utgitt på norsk i løpet av året. 

Jeg må medgi at jeg er en av dem som ikke kommer til å bli liggende våken og lure på hvordan dette skal gå videre. 
Verken på den ene eller den andre måten. 
