Ujålete, godt og gammeldags
En hyllest til hverdagsmaten. 

Hvem har vel ikke opplevd følgende: 
Man skal arrangere selskap for noen som er et godt stykke oppe i årene. 
Forseggjorte snitter med reker, laks og roastbiff bestilles, og så smører vi noen grovbrødskiver med egg og ansjos i tillegg. 
Og hva skjer? 
Jo, de enkle grovbrødskivene er de som forsvinner først. 

Dette er en bok som anerkjenner denne forkjærligheten mange av oss har til det enkle og hverdagslige. 
Forfatterduoen minner oss på hvor godt det kan være med nystekte rundstykker med hjemmelaget rekesalat, og de forteller oss også at man ved å sette av litt tid med fordel kan lage vårt eget pålegg. 
Her får vi oppskriftene som gjør oss i stand til å servere et bugnende smørbrødbord med klassikere som roastbiff, leverpostei og skinke, men også mer eksperimentelle ting, som viltrull med urter og bær og kjøttpudding med ost og brennesle. 
Middagsingredienser som fiskepudding og karbonader er også på plass, sammen med påminnelser om at disse også fungerer fint på brødskivene. 
Samt et godt knippe oppskrifter på ulik bakst, ledsaget av en og annen formaning om å unngå industrielt framstilte produkter. 

På minussiden må det tilføyes at boken til tider kan framstå som litt retningsløs. 
Det kan skyldes at forfatterduoen forsøker å rekke over for mye på en gang. 
Når man både skal holde seg på det absolutte nybegynnernivå og lære folk å koke egg samtidig som man presentere relativt tidkrevende og spesielle prosjekter som fermentering av rødbeter, kan den røde tråden bli noe tynn i perioder. 
Men det betyr ikke at den ikke er der. 
Kort oppsummert er dette en ujålete og jordnær hyllest til mat som verken er glamorøs, innovativ eller eksotisk, men som hver dag metter og gleder store deler av befolkningen. 
Og det er da tross alt hverdager vi har flest av. 

Les flere anmeldelser: 
