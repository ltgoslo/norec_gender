Personlig om XU
133 sider Ekeskogens forlag 

I 1943 trengte London informasjon om hva tyskerne hadde i bunkerne i skogen mellom Sandefjord og Larvik. 

En frekk og dyktig kar i Sandefjord, Anders Mohn Abrahamsen, fikk en elektriker til å gjennomføre en kontroll av tyskernes alarmsystem. 
Mohn Abrahamsen tok på kjeledress og slo følge med elektrikeren fra bunker til bunker og nappet med seg lagerlister og kart som hang på en spiker på innsiden av døren i hver bunker. 

Denne og mange andre historier fra den illegale hverdagen er boken «Kværk om XU» fylt med. 
Den 88 år gamle Gunnar Fredrik Kværk har skrevet en bevegende erindringsbok om sin tid i XU, den største hemmelige etterretningsorganisasjonen i det okkuperte Norge. 

XU var organisert i smågrupper med ulike geografiske ansvar. 
Kværk hadde base i Drammen, med kontaktnett i Buskerud, Vestfold, Telemark og deler av Sørlandet. 
Da Kværk, hans forlovede og hans far måtte forlate Drammen, fortsatte de tre arbeidet i hovedstaden. 
Kværk selv ble leder med stort ansvar. 

Gjennom Ragnar Ulsteins trebinds verk vet vi atskillig om etterretningstjenesten i Norge. 
Med personlige beretninger fra aktørene får vi et innblikk i arbeidet og tankeverdenen til dem som var villige til innsats i motstandskampen. 
Kværk er ærlig på at feilvurderinger ble gjort og unødige sjanser tatt, her er alvor og humor. 

Kværk forteller om innsatsen til «Kontoristen» som arbeidet i tysk tjeneste i Drammen og skaffet XU en lang rekke viktige dokumenter, det var senere seksjonssjef Trond Johansen i E-tjenesten. 
Og han skriver med varme om arbeidet til XU-lederne Øistein Strømnes og Anne-Sofie Østtvedt, som med sitt dekknavn Aslak overrasket mange da maskene falt ved krigsslutt. 

Denne lille boken er fascinerende og et verdifullt personlig bidrag til krigshistorien store mosaikk. 
