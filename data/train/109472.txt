Bokanmeldelse:Trude Lorentzen: 
«Mysteriet mamma» 

Moren til journalist og forfatter Trude Lorentzen blir psykisk syk og tar sitt eget liv da datteren er 15 år. 
Først nå klarer hun å gå gjennom tingene etter moren og prøve å forstå hva som skjedde. 

Dokumentar 281 sider Kr. 369,- Oktober 

Mia Skøien var en selvgående og munter dame fra en bedrestilt kjøpmannsslekt på Hønefoss. 

Fra hun var helt frisk til det første selvmordsforsøket tok det bare fire måneder. 
«Mysteriet mamma» er en slags dagbok der forfatteren både rekonstruerer livsløpet til moren før hun ble syk og setter sitt eget sorgarbeid under lupen. 

Det har blitt en skjønnlitterær dokumentarbok som virkelig gjør inntrykk. 
Depresjon er ikke lett å forstå, men forfatteren klarer å formidle hva det vil si å være en pårørende. 

Det er sårt å lese om tenåringen Trude som skammer seg over sin syke mor og får utløp for all frykt, omsorg og sorg ved å skjelle ut moren. 

Senere i livet er datteren redd for at omverdenen skal se på henne som komplisert på grunn av morens valg. 
Og redselen for selv å få den samme sykdommen går som en rød tråd gjennom hele teksten. 

Ingen kunne forutse at Mia Skøien skulle gjennomgå en såpass radikal omveltning midt i livet. 

Når fagfolk i dag får lese sykejournalen hennes, kan de hverken enes om hvilken type depresjon hun led av eller riktig behandlingsform. 

Vitnene til morens liv og sykdom er også få. 
Derfor kler det boken at stilen er såpass tvilende og åpen som den er, selv om det i avsnitt kan bli i overkant mange spørsmål å lese. 

«Mysteriet mamma» gjør en sykdom som rammer mange, litt mindre mystisk og tabubelagt enn før og angår alle. 
