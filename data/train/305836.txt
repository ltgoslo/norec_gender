Denne tegneserien er den perfekte venninnegaven
Pastellfarget kur mot rosablogging. 

Da forlaget Blokk startet opp i 2016 markerte de seg raskt som en spennende tilvekst i den norske forlagsfloraen. 
Gjennom sine fanziner og antologier er de på mange måter Flamme forlags lillesøster, men med større vekt på tegneserier og kunst. 
Nå utgir Blokk sin første oversatte tegneserie, og det er amerikanske Gina Wynbrandt som har fått den æren. 

Wynbrandt er en ung og fremadstormende serieskaper med meksikanske røtter. 
Hun publiserte nylig en serie i «hipstermagasinet» Vice og ble i 2015 valgt ut til den anerkjente antologien «Best American Comics». 

Uten sladd 

Wyndbrandts historier er korte, men med en gjennomgående hovedperson og tematikk. 
Det handler om den noen og tjue-årige Gina og hennes lyst på menn. 
Det er en tematikk vi kjenner særdeles godt fra unge hankjønns ståsted, men det er nesten overraskende forfriskende å se de samme fantasiene og frustrasjonene fra en kvinnes synsvinkel. 

Ginas seksualitet er ublu og usminket slik man sjelden ser det. 
Når hun prøver å flørte sexy, ser det ofte vulgært ut, og kroppen tegnes på frydefullt ærlig vis. 
I Skandinavia kan Lisa Neidestams «Zelda» være en referanse, sammen med den svenske, feministiske tegneseriescenen generelt. 
Men Wynbrandt kommer også med noe nytt, og mindre eksplisitt politisk. 

Upoppe popreferanser 

En rød tråd i historiene er Ginas intense fascinasjon for Justin Bieber, han figurerer i flere av dem som fantasiobjekt og posterboy. 
Kim Kardashian og kjendiskulturen generelt får også stor plass. 
Dette er ikke det kuleste en kvinne i tjueårene kan bry seg om, men det gjør det også så morsomt. 
Wynbrandt prøver på ingen måte å gjøre sitt alter ego hipp eller spesielt likandes. 
Likevel får leseren en umiddelbar tilknytning til henne. 
Ansiktet er spekket av følelser og grimaser, og kroppsholdningen er ofte komisk, men enda oftere gjenkjennelig. 
Gina er som kvinner flest, før de ser seg i speilet og automatisk finner den mest flatterende poseringen. 

Perfekt bloggerdetox 

Til tider kan jeg finne humoren litt i barnsligste laget, men jeg er også «noen» år eldre enn målgruppen. 
For unge som følger med på de kunstige rosabloggernes tilgjorte hverdag, er derimot Wyndbrandts bok den perfekte motkur. 
Den brede paletten av rosafarger i boka er også mye mer spennende enn bloggernes ensartede valør. 

Wynbrandt klarer å kombinere et feministisk prosjekt med strålende komikk både i tekst og tegning. 
«Kan noen være så snill å ligge med meg» er også trykket i et delikat format til en fornuftig pris. 
Det gjør den til den perfekte venninnegaven, forhåpentligvis vil den nå ut til mange. 
