Mesterlig
Forfatter: 
Ferdinand von Schirach 

Sjanger: 
Roman 

Forlag: 
Gyldendal 

Hva består tabuet i? 
Lurer jeg etter lesning av denne siste boka til den tyske forsvarsadvokaten Ferdinand von Schirach. 
Etter en del grubling, kommer jeg til at det må være forestillingen om at virkelighet er sannhet, og omvendt. 
Og rent kognitivt er dette en vanskelig forskjell å forstå. 
Lettere blir det imidlertid når en tar inn over seg de mulighetene for manipulasjon som ligger i den digitale teknologien, som denne boken ender opp med å handle om. 

von Schirach skriver intenst spennende med stor innsikt i menneskelig psykologi. 
Han er blitt anklaget for å ha falt i samme fallgruve som mange senmoderne, mannlige forfattere: 
Mennene er reflekterende, tvilende og tenkende mennesker, mens kvinnene er vakre og overflatiske og ikke på samme måte opptatt av innsikt og meningsfylde, sies det. 

Ytre sett er dette en passende beskrivelse av Tabu, men anklagen er likevel forfeilet. 
Årsaken er von Schirachs prosjekt, som er å gi oss en dybdeforståelse av en mannsperson; tabloid presentert inntil det perfekte, renskåret for alt som ikke bærer budskapet. 
I livet til hovedpersonen i Tabu er det ikke plass til annet enn bipersoner. 
Det er selve poenget. 
Mannen evner ikke å forholde seg til det virkelige. 
Dermed bedrar han oss alle i den digitale verden. 
Mesterlig, slik jeg ser det. 
