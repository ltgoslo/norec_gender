Bokanmeldelse:Jojo Moyes: 
«Et helt halvt år» 

Kan en roman både være en tåreperse og sjarmerende morsom på samme tid? 
Jepp. 
«Et helt halvt år» av Jojo Moyes klarer den hårfine balansegangen aldeles utmerket. 

Roman 496 sider Kr. 
299,- Bastion forlag 

Rørende og morsom. 
Livsbejaende og gripende. 
Trist og medrivende. 
Denne sjarmklumpen av en roman rommer mange motstridende egenskaper. 

26 år gamle Lou Clark blir ansatt i et halvt års engasjement for å ta seg av Will, som er lam etter en trafikkulykke. 

Will er bister og bitter. 
Lou er full av humor, livsgnist og sarkasmer. 
Gradvis lærer de to hverandre å kjenne. 
På godt og vondt. 

Snart går det opp for Lou at Will ønsker å dø. 
Alle de fysiske og psykiske plagene - for ikke å snakke om savnet av det aktive livet han levde - gjør at han ønsker å avslutte det hele. 
Men han har lovet foreldrene å grunne på saken i seks måneder. 

Vil Lou klare å overtale Will om at livet er verdt å leve? 

Sujettet lyder som en klisjé. 
Men du verden så elegant Jojo Moyes - og oversetter Elisabeth Haukeland - haler det hele i land. 

Jo da. 
Som leser vet du at du er lettlurt. 
Men du biter gladelig på agnet med søkke og snøre og humrer og griner og lar deg rive med. 
En slik bok er dette. 
Litt sånn «Love Story»-aktig. 

I visse litterære kretser er begrepet underholdningsroman et skjellsord. 
Vel, dette er en strålende underholdningsroman. 
Den skjemmes ikke over det. 
Tvert imot viser den at selv de mest ømtålige temaer kan belyses med bøttevis av humor og sjarm uten at det blir platt. 

Boken er solgt til 30 land og har sjarmert seg inn på bestselgerlistene også her i Norge. 

Snufs ¿ 
Er du lettrørt, vil denne boken garantert få deg til å gråte en skvett. 
Til gjengjeld har den fått deg til å smile mange ganger på veien frem til siste side. 
