Bokanmeldelse:Lars Kepler: 
«Stalker» 

Svenske Lars Keplers femte bok er en intenst spennende thriller fylt av dramatikk og panikk, blindspor og blod. 

Ja, det er bare å innrømme: 
Jeg er blodfan – og i denne sammenhengen er begrepet svært så bokstavelig. 
Jeg slukte «Hypnotisøren» (2010), «Paganinikontrakten» (2011), «Ildvitnet» (2012) og «Sandmannen» (2013). 

﻿«Stalker», oversatt av Henning J. Gundersen, er femte bok i serien. 
Atmosfæren er om mulig enda mørkere enn i de foregående bøkene. 

Kepler er psevdonymet til ekteparet Alexander Ahndoril og Alexandra Coelho Ahndoril. 
I deres svenske suksess-serie forenes den klassiske krimmens «hvem-er-morderen?» med thrillerens heseblesende «vil-helten-overleve?». 

﻿Keplers univers er fylt med en god porsjon sammentreff – og genuin galskap og ondskap i uskjønn forening. 

En voldsfiksert seriemorder filmer sine kvinnelige ofre og legger filmsnuttene ut på YouTube. 
Rekker politiet å avverge det neste drapet? 
Hvem er morderen? 
Kan det være presten Rocky Kyrklund, som for ni år siden ble dømt til psykiatrisk behandling etter et brutalt mord? 
Kan det være Jurek Walter – psykopaten kjent fra de foregående Kepler-thrillerne – eller er han død? 
Og hvor er politihelten Joona Linna? 
Er han også død, slik alle tror? 

Mens klokken teller ned for stadig flere ofre, jakter politifolk og psykiatere på den bestialske morderen. 

Sant å si forundres jeg over de bloddryppende voldsskildringene. 
De føles unødvendige. 

Kepler har så stort talent og register at verken forfatteren eller vi lesere trenger meske oss med alle disse detaljerte beskrivelsene av død. 
Ja, du bør være en herdet krimleser for å henge med – dette er ikke en bok for sarte sjeler. 

I likhet med de fire foregående bøkene om Joona Linna, er «Stalker» en thriller som holder deg våken gjennom natten. 
Det går i ett. 
Det intense tempoet, de brå vendingene og de stadige perspektivskiftene gjør at leseren drives gjennom handlingen. 

Leser du Kepler, må du godta noen logiske svakheter på veien mot et klimaks som strekker seg over 100 intense sider. 
Ikke alt er like troverdig - ikke engang løsningen - men likevel: 
Det er så spennende og medrivende at jeg sluker alt med søkke og snøre. 
