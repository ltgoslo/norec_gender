Rebus på rehab
Oversatt av Knut Ofstad 415 sider - kr. 329,- Aschehoug 

«Botsgang» er Rankin på sitt beste. 
I Ian Rankins siste krim blir urokråka John Rebus sendt på «rehabiliteringskurs» for politifolk med disiplinærproblemer. 
Han kastet nemlig en kopp te etter sjefen... 

Gjengen på kurset er ikke tilfeldig utvalgt - mistanker om korrupsjon og det som verre er svirrer, og Rebus får den lite misunnelsesverdige oppgaven å spionere på sine kolleger. 
Samtidig driver kollega Siobhan Clarke etterforskningen av et drap videre i Rebus' fravær. 

et viser seg at hennes sak er forbundet med Rebus' verstingkolleger. 
«Botsgang» er Rankin på sitt beste: særs sterk story med fremdrift, finslepen persontegning, dyptpløyende skildring av politietatens indre liv - og moralske spørsmål behandlet med upåtrengende alvor. 

Heldigvis litt mindre doser whisky- og rockromantikk enn vanlig denne gang. 
Men Rankin leverer stadig gode punchlines, og Rebus' skjøre og søte romantiske eventyr vakler videre. 

JON H. RYDNE 
