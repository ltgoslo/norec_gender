Bokanmeldelse:Kim Leine: 
«Profetene i Evighetsfjorden» 

Kjemperoman om kolonimakten Danmarks behandling av Grønland på slutten av 1700-tallet, om kåte misjonærprester og lokale spirituelle vekkelser, og om en fascinerende tvisynt hovedperson fanget mellom teologiens forjettelser og rasjonalismens klarhet. 

Roman 560 s. Kr. 389,- Cappelen Damm 

Norskfødte Kim Leine har full styring både på overordnet perspektiv og individuelt nivå i dette festfyrverkeriet av en fortelling om forhold som først og fremst er oppdiktet, men som åpner for betimelige spørsmål. 

Hvordan var kremmernasjonen Danmark som kolonimakt? 
Hva skjedde i etterkant av Hans Egedes mislykkede forsøk på å etablere en kristen tro på denne gedigne øya som er et kontinent i seg selv? 

Morten Pedersen Falck reiser fra Lier til København for å studere. 
Som misjonsprest ved Sukkertoppen på vestkysten av Grønland står han med ett bein i teologien og ett i rasjonalismen. 

Men han er også kunstner, tegner nakne kvinnekropper og lokale objekter og tar seg en grønlandsk brud, med uante følger. 

Leine er like hjemme i 1790-tallets hvalfangst eller københavnske bybrann som i tidsskildringer fra Grønland. 
Eller Norge, når hovedpersonen vandrer alene over fjellene fra Bergen til Vinje senhøsten 1793! 

Glad i historiske romaner? 
Da er Kim Leine din mann! 

VISSTE DU AT: 
Forfatteren er født i Norge i 1971, men flyttet til Danmark som 17-åring. 

Han er utdannet sykepleier og har jobbet 15 år på Grønland. 

Denne romanen er solgt til bl.a. Danmark, Sverige, Storbritannia, USA, Tyskland, Spania, Italia og Nederland. 
