Grøsselig moro
Første bok i Bartimeus-trilogien Oversatt av Torleif Sjøgren-Eriksen 429 s., kr. 339,- Schibsted Forlagene 

Markedet for magisk realisme synes umettelig. 

I denne serien møter vi en ung trollmannslærling, Nathaniel. 
Han har det ikke spesielt lett, bortrevet fra sine foreldre og underlagt en kjip mester. 
Siden han er så nysgjerrig og bråmoden udi magien, terger han fort på seg både mektige ånder og farlige trollmenn. 
I jakten på en mektig amulett utkjempes det mange slag, de fleste av dem med djinien Bartimeus som våpenbror. 
Dermed veksler også fortellerstemmene i boken, for både guttungen og djinien forteller sine versjoner. 

Det skal godt gjøres å skrive en slik historie uten å risikere å fremstå som kopist. 
Denne forfatteren greier oppgaven godt. 
En av nøklene til suksessen er hans evne til å gi de mystiske vesenene personlighet. 
Djinien i historien fremstår som den egentlige hovedpersonen, på en både morsom og spennende måte. 
Barn og unge vil fryde seg over finurlighetene i både handling og språk. 
Uventet vellykket er også de sardoniske fotnotene, som vil få både små og store til å humre. 

May Grethe Lerum 
