Triste saker
Oversatt av Linn Øverås 299 s., kr. 329. 
- 

Aschehoug Handlingen i «Fritt fall» bygger på en heller søkt episode. 
På en nyttårsaften støter fire vilt fremmede mennesker på hverandre, på toppen av en blokk, hvor de alle har tenkt å hoppe ned. 

De har ingenting felles, bortsett fra dette ene, desperate, ønsket om å ta livet av seg. 
I første omgang utsetter de det hele. 
Og et merkelig vennskap skal utvikle seg mellom dem. 
Handlingen hopper mellom de fire, og i kjent Hornby-stil er det mye humor og fikse betraktninger, men boken er en stor skuffelse. 
Det er selvsagt ingenting som forbyr en roman å starte med noe som virker veldig søkt, men da må den på ett eller annet vis klare å løse det hele på en overbevisende måte. 

Det skjer ikke her. 
Det er vrient å forstå hvorfor disse fire karakterene henger sammen i tykt og tynt - de drar til og med på ferie sammen - for de krangler støtt og virker i liten grad særlig interessert i hverandre. 
De er jevnt over så selvopptatte og ondskapsfulle at det som leser er vanskelig å føle særlig sympati overfor noen av dem. 
Her ligger samtidig noe av humoren i boken, deres utrolige evne til å si og gjøre ting som kan være overraskende så vel som pinlig og dermed ganske morsomt. 
I tillegg er «Fritt fall» rent teknisk fikst gjort, med en elegant bevegelse mellom disse fire individene, som gir boken variasjon og spenning. 
Dette redder den fra å stå igjen som det reneste nonsens. 

Boken er i salg fra 6. mai. 
