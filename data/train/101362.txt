Bokanmeldelse:Tom Reiss: 
«Den sorte greven» 

Den fargede Alex Dumas sto modell for heltedådene i «De tre musketerer» og «Greven av Monte Cristo». 
Nå har Tom Reiss gitt revolusjonsgeneralen en verdig biografi. 

Verdenshistorien har mange ukjente helter, men få kan måle seg i format med Alex Dumas. 
Han vokste opp i den franske kolonien i Saint Domingue, dagens Haiti, som sønn av en fransk adelsmann og en afrikansk slavinne. 
Han ble oppfostret som en gentleman, og kunne lykkeligvis flytte til Frankrike rundt revolusjonsårene sent på 1700-tallet, da kampen for likhet mellom hvite og svarte var på moten. 

Etter en lynrask militærkarriere fikk han generals tittel, og var sågar med på Napoleons ekspedisjon til Egypt. 
Alex Dumas hadde ry som en fantastisk militær begavelse, og hans mot på slagmarken var ledsaget av en sterk personlig overbevisning om revolusjonens idealer. 
Han holdt fast ved frihet, likhet og brorskap lenge etter at revolusjonens forvaltere i Paris styrtet ned i barbariet. 

Hans sønn, Alexandre Dumas, skulle bli en av verdens mest kjente forfattere, gjennom romaner som «De tre musketerer» og «Greven av Monte Cristo». 
De som har interessert seg for hans forfatterskap, vet trolig allerede at faren Alex sto modell for mange av bokens heltedåder. 
Men først i dag har han fått en egen biografi. 

Tom Reiss har lett med lykt og lupe i syv år, i flere land, for å sette puslespillet sammen. 
Resultatet er så imponerende at boken ble belønnet med den amerikanske Pulitzerprisen i fjor, og regissøren bak TV-serien «True Detective» er med på laget som har kjøpt opsjon på filmrettighetene. 

Den positive mottagelsen er ikke vanskelig å forstå. 
Leseren suges inn i den svært velskrevne fortellingen fra første side og opplever knapt et dødpunkt før det er slutt. 

Reiss lykkes ikke bare med å gjenskape hovedpersonens fascinerende liv og samtid. 
Han byr på en svært interessant tilleggsdimensjon, ved å dvele ved revolusjonstidens snuoperasjon fra likhetsidealenes gjennombrudd, til Napoleons reintroduksjon av rasepolitikken. 

Også skildringene av livet i den franske karibiske kolonien Saint Domingue har stor verdi som historisk dokumentasjonsmateriale. 
Scenene fra byen Jérémie på slutten av 1700-tallet er uforglemmelige, der raseblandingen skyter fart, og de fargede inntar både den økonomiske og kulturelle eliten. 

Tom Reiss har begått en bragd av en bok. 

Oversatt av Christian Rugstad. 
