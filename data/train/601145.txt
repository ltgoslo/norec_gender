Ja, vi elsker Polly-Esther
En ny festlig historie om Polly-Esther og monstervennene hennes. 
Denne gang med gjenbruk som tema. 

Mange barn og voksne er nå blitt godt kjent med karakteren Polly-Esther, gjennom de tidligere bøkene "Polly-Esther og ønskemonsteret" og "Polly-Esther på monsterfest". 
Dette er den tredje boka om Polly-Esther og hennes monstervenn Lo. 
I denne boka skal Polly-Esther få besøk av hele monsterfamilien til Lo fra Kakafonia og hun venter spent. 
Det er bare et problem. 
Pappa har ryddet. 
I farten har han kastet Polly-Esthers kommode. 
Sokkeskuffen i kommoden er den eneste ferdselsåren til og fra monsterland. 
Lo og Polly-Esther må ta opp jakten på kommoden som nå befinner seg et eller annet sted på søppelfyllinga. 

På søppelfyllinga har barn ingen adgang, men Polly-Esther og Lo klarer å snike seg forbi den sovende vakten. 
Her finnes også mye annet spennende, blant annet fluer som er alle monstres yndlingsrett. 

Valeur har gjennom Polly-Esther bøkene klart å bygge opp et spennende monsterunivers og en original og tydelig hovedperson som skiller seg ut og appellerer til barn. 
Bøkene beveger seg mellom hverdagslige handlinger og et "ønskeunivers" hvor alt kan skje. 
Dette samsvarer godt med barns fantasiverden, og Valeur lar ting vi omgir oss med, som for eksempel en kommode, få magiske egenskaper. 
Denne boka tematiserer gjenbruk, og det er på mange måter et takknemlig tema. 
Barn elsker å bevare. 
De samler, mens voksne kaster. 
Noen ganger uten å spørre barna en gang. 
Her er det barna som må lære de voksne at det ikke er "nødvendig å kaste ting bare fordi de er litt gamle." 
Dette er morsom og god underholdning for både små og store. 

Irene Trysnes 
