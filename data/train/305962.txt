Vet han hva som er galt med Arbeiderpartiet?
Mímir Kristjánssons redningspakke for druknende sosialister. 

Avisa Klassekampens wonderboy Mímir Kristjánsson er en produktiv og mediakjær skribent som evner å vikle ut vittige og skarpe innvendinger til den rådende fornuft om tingenes tilstand. 
Han har opplyst oss om Islands annerledeshet og raljert over våre «Superrike». 
Litt mindre heldig prøvde han seg i sjangeren «kortsiktig fremtidsspådom om nært forestående stortingsvalg» med ilagte karikaturer av kjente fjes fra politikk og næringsliv. 

Ml-erne visste best 

I denne boka begir den tidligere Rød Ungdom-lederen seg derimot inn på et klassisk ml-felt der mange har prøvd seg før. 
Miljøer rundt AKP (m-l) og Klassekampen har gjennom 50 år jobbet for å få 
Det norske arbeiderpartiet til å innse at de ikke skjønner hva de driver med, at de har skuslet bort en verdifull arv og at de bør finne tilbake til sine røtter i den kommunistiske tradisjonen. 

Arbeiderbevegelsen ble i dette narrativet lurt av svikere i partitoppen og i LOs ledelse til å tro at klassesamarbeid var rett vei til en sosialisme i det fjerne. 
Dermed har man ikke oppnådd alt det man kunne oppnådd om man hadde gjort det man burde ha gjort, og som ml-erne visste om. 

Nitrist misere 

Tidligere var ml-tipset til Arbeiderpartiet proletær revolusjon og studier av Lenins «Hva må gjøres?». 
Nå er det snarere en rehabilitering av den første etterkrigstidens sosialdemokrati, under ledelse av den eksplisitte anti-kommunisten Einar Gerhardsen. 
Gjennom sin regjeringstid fikk han og hans folk gjennomført en rekke reformer som pekte i retning av et samfunn der fellesskapets beste skulle styre utviklingen. 

Mímir Kristjánsson skisserer kort og fyndig opp krisen i sosialdemokratiet både i Norge og i utlandet, og han peker på England der en skarp venstredreining under Jeremy Corbyn har blåst liv i de røde faner. 
Den nitriste miseren som preger dagens norske arbeiderparti under multimillionær Gahr Støre, den skandaliserte Giske og den uklart velmenende Tajik, er det lett å holde dommedag over. 
Om det er Gerhardsen som skal være målestokken for å evaluere deres fadese, er derimot ikke så enkelt å kjøpe. 

Sovjetisk blykappe 

Det Norge forfatteren hyller og beskriver, var et land i emning etter en opprivende krig. 
Politikken som ble utøvd utover 50-, 60- og delvis 70-tallet hadde bred konsensus, bortsett fra i noen erkereaksjonære, små miljøer på høyresiden. 
Gerhardsen styrte skuta, men han var ikke aleine på broen. 
Det var også fullt av folk i maskinrommet, med ulike ideer og politiske legninger. 
Hadde det vært slik Kristjánsson sier, at Gerhardsen og hans folk hadde bukta og begge endene i den politiske utviklingen, ville vi levd i en sovjetisk blykappe. 

Alle de europeiske landene opplevde en etterkrigstid med konstruktiv planøkonomi. 
Det var tidens krav og ingeniørkunstens forutsetning. 
Da dette gikk i oppløsning utover 80-tallets yap-tid, skyldes det kanskje ikke et svik fra Arbeiderpartiets ledelse med Gro Harlem Brundtland som erkeskurk, men en globaliserende overskuddsøkonomi som åpnet slusene for individualisme og hyperkonsum. 
Den typen statsbærende parti Gerhardsen satt i ledelsen for, hadde gjort jobben sin og gled over i en annen fase. 

Kaken smaker 

Det er et snedig litterært triks å anbefale tilbakeføring til Gerhardsens oppskrifter, men ingrediensene er ikke lenger de samme, og kaken smaker annerledes. 
Dette vet sannsynligvis Kristjánsson godt. 
Hans ærend er å gi partiet et spark bak slik at det finner tilbake til kursen mot venstre. 

Javisst trenger de ekte arbeidsfolk i ledelsen. 
Javisst bør de definere en visjon for hvor vi skal. 
Javisst bør de flagge reformer med en retning og reise klarere kontraster i politikken slik at høyre- og venstreside igjen blir meningsfulle begreper. 
Ja, partiet har store problemer som skal løses. 
Men hvilke arbeidsfolk skal lede partiet? 

Litani og vekselbønn 

Ml-erne klarte aldri å overbevise hverken Arbeiderpartiets ledere eller fotfolket i LO om at det var de som kunne tilby bedre løsninger på samfunnsproblemene. 
Den stadige fornyelsen av dette uønskede tilbudet ble en slags litani der ml-presteskap og menighet i vekselbønn ga hverandre tro på at det ekstreme venstre hadde langt større betydning enn det faktisk hadde. 

Klassekampens lederskribenter har skrevet utallige veiledninger til Arbeiderpartiet gjennom årene, uten at de har innkassert noe særlig. 
Hva kommer det av? 
Kanskje nettopp den tilbakeskuende tendensen til en fiktiv gullalder er umulig å håndtere for et parti som skal orientere seg i sin egen tid, med den tidens dilemmaer. 
