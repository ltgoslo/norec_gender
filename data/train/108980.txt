Bokanmeldelse:Samuel Bjørk «Det henger en engel alene i skogen» 

Med tospannet Holger Munch og Mia Kruger, lanserer Samuel Bjørk nok et etterforskerpar i norsk krim. 

Krim 533 sider Kr 349,- Vigmostad & Bjørke 

«Det henger en engel i skogen alene» er første bok ut i en påtenkt serie. 
Og for all del. 
Vi har sett det mange ganger før, at en forfatter får vind i seilene etter hvert. 

Men som en oppstart er dette virkelig tynne saker. 

At Bjørk slipper løs enda en seriemorder i det vesle landet vårt, skal han ikke klandres for. 
Seriemorderen har for lengst slått seg ned i nordiske småbyer og tettsteder som en naturlig del av nærmiljøet. 

Men plottet i denne romanen er så til de grader konstruert og urealistisk at det hele ender opp i ufrivillig komikk. 
Her er også åpenbare tråder som de to superetterforskerne ikke følger, men som den rutinerte krimleser øyeblikkelig får øye på. 
I gåavstand fra det første funnstedet der et lite barn blir funnet myrdet, ligger det for eksempel en gård der en ekstrem sekt holder til. 
Den blir ikke besøkt av politiet. 

Lignende pinligheter er det flere av i denne teksten. 
Sammen med et til tider dårlig språk og høyst ujevne dialoger, får dette romanen ut på glattisen gang på gang. 
Til den altså går over ende når trådene samles til slutt. 
Her kan med andre ord alt bli bedre neste gang. 
