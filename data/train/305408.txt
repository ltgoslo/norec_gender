Fem intense krimfortellinger av ypperste kvalitet
Fortellinger om løgner, skyld, selvbedrag og død. 

Håkan Nesser (68) er stilisten blant svenske krimforfattere. 
Han skriver med en avmålt kjølighet som på sitt beste kan minne om vår egen Øystein Lønn. 
Han forteller ikke mer enn vi trenger å vite for at spenningen skal stige mot et klimaks. 

Nesser debuterte som kriminalforfatter i 1993, to år etter at Henning Mankell kom med første bok om Kurt Wallander. 
Nessers hovedperson het Van Veeteren og løste mysterier i byen Maardam. 

Et navnløst sted 

Nesser er mer lavmælt enn Mankell. 
Hans inspirasjonskilder er forfattere som nederlandske Janwillem van de Wetering og belgieren Georges Simenon. 
Maardam er et fiktivt sted og ligger i et navnløst land, med preg av Mellom-Europa litt sør for Skandinavia. 

«Intrigo» henviser til en kafe som ligger i Keymerstraat i Maardam. 
De fem historiene i boka har på en eller annen måte tilknytning til dette stedet. 
«Intrigo» er også tittelen på en serie på tre nye filmer, regissert av Daniel Alfredsson. 
Den første hadde premiere i Tyskland tidligere i år, de to neste kommer i løpet av 2019. 

Den beste 

Tidligere er både fortellingene om Van Veeteren og Nessers neste politihelt, Gunnar Barbarotti, filmet for TV. 
Det er også hans romaner «Kim Novak badet aldri i Genesaretsjøen» og «Och Piccadelly Cirkus ligger ikke i Kumla». 
Nesser er en svært mangfoldig forfatter. 
Mange mener han er den beste i bølgen av svenske krimforfattere de siste 25 åra. 

«Intrigo» er en glimrende introduksjon til Nesser for folk som ikke har vært borti ham før. 
Den er samtidig en samling årgangskrim for den som kjenner ham og liker hans stil. 
Av bokas fem historier, er fire av dem hentet fra Nessers bøker som ikke er knyttet til noen serie. 
Finurlige historier, der intrigene minner om kinesiske esker. 
Stadig bringes nye elementer inn som får historiene til å endre retning. 

Løgner og skyld 

Stilistisk er de bygd opp på forskjellige måte, «Kjære Agnes» rulles for en stor del opp gjennom brev. 
«Rein» med undertittelen «Death of an Author» dreier seg om en berømt forfatter som sender fra seg et manuskript. 
Deretter drukner han seg i Atlanterhavet. 
Hvorfor? 
Og hva har skjedd? 

«Tom» er en nyskrevet historie. 
Den forteller om en kvinne som plutselig blir oppsøkt av en viss «Tom», hennes manns sønn, som forsvant for 22 år siden og er antatt død. 
Hans tilbakekomst utløser en kjede av angst og skyld. 
Fortida er lunefull, og en løgn blir ikke alltid borte. 
Noen ganger vokser den til et monster, og da er fanden løs. 
