Bokanmeldelse:Øyvind Bratberg: 
«Skyggebilder av Storbritannia» 

Storbritannia er ikke hva det en gang var. 
I denne boken setter Øyvind Bratberg søkelyset på de tallrike utfordringene landet står overfor. 

Sakprosa 197 sider 369 kr. Cappelen Damm 

For mange nordmenn representerer Storbritannia fortsatt en slags storebror, som de føler sterk kulturell tilhørighet til. 
Men det britiske samfunnet er svært ulikt det norske, og kanskje er det sånn at mye av vår «kunnskap» om britene bygger på TV-serier eller annen fiksjon. 

Følgelig er det svært gledelig at Storbritannia-ekspert Øyvind Bratberg har skrevet en oppdatert bok om landet. 

Klasseskiller, innvandringsproblematikk, høyreekstremisme og separatisme er noen av stikkordene. 

Utsiktene til uavhengighet for Skottland, samt britisk utmelding av EU, er fyldig behandlet. 
Stadige sammenligninger med Norges situasjon gjør fremstillingen ekstra interessant. 

Bratberg forklarer blant annet at britiske EU-motstandere ser unionen som et hinder for markedskreftene, mens den norske neisiden er av den motsatte overbevisning. 

Flere viktige tema faller utenfor bokens beskjedne rammer, men utvalget av sakskomplekser er godt flettet sammen. 
Politiske nerder får endog servert et dypdykk i den problematiske britiske valgordningen, og de fåfengte forsøkene på å revitalisere demokratiet. 

Absolutt lesverdig. 
