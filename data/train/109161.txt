Bokanmeldelse:Liza Marklund: 
«Fasadefall» 

Liza Marklunds heltinne har det bra privat med ny samboer, men plages av journalistikkens uendelige letthet. 

Thriller 402 sider Kr 379,- Vigmostad & Bjørke 

Hun gjør alt i jobben både for papir og nett. 
Utenrikskorrespondenter og pressefotografer er borte. 
Avisene løper i flokk, og mangfoldet er borte. 
Sladder og kjendiseri får stadig større plass. 
Samfunnsoppdraget er på vei til bloggsfæren, og patriarkatet har våknet. 

En tidligere kristen politiker er torturert nesten i hjel, og kona Nora er borte. 
Som Ibsens Nora har hun menget seg med livsfarlige finanskretser for å opprettholde fasaden og levestandarden mannen og familien er vant til. 

Da fasaden sprekker, skjer ikke «det vidunderlige» her heller, og hun forkastes. 
Men bokens Nora har elsket dukkehjemmet og klort seg fast. 

Annika trenger ikke lenger å lage scoop og løse kriminalsaker samtidig. 
Hennes alter ego 
Nina i politiet har en like mørk og kaotisk barndom som hennes og er like dyktig. 

Annikas redaktør Anders Schyman får trøbbel med sin gamle prisbelønte reportasjeserie. 
Nettet skriker om at opplysningene var plantet og uriktige. 
«Usympatiske symptomer på et fungerende demokrati,» er Schymans kommentar. 

Denne tråden fases elegant inn i Marklunds vev og er viktig for oppklaringen av saken. 
Det nye ved global, organisert kriminalitet er hvilken flaskehals hvitvasking av penger er blitt for svart økonomi. 
Dessuten innvies vi i en interessant detalj i hvordan man legalt kan sjonglere med pass. 

Jeg unner Annika et godt privatliv. 
Men kanskje hadde spenningen tjent mer på en sårere og mer desperat Annika, selv om pageturnerfaktoren er der. 

Fin oversettelse av Dorthe Emilie Erichsen. 
