Imponerende hva forfatteren klarer å få ut av en telttur med sønnen
Men «Gutten og fjellet» blir likevel en forvokst avisartikkel. 

En far tar med sin sju år gamle sønn på fottur i fjellområdet Skrim, og skriver deretter bok om ekspedisjonen. 
Boka minner om Harvest, nettmagasinet som har spesialisert seg på å tilby tekst om og bilder fra friluftsliv. 
Og ganske riktig: 
Forfatter Torbjørn Ekelund er medeier av Harvest. 
I likhet med de øvrige folka bak magasinet virker han veldig grei. 
Som en snill gutt med en kanskje litt tøff fasade. 
Men vil jeg lese en hel bok av en av ham? 
Det var jeg slett ikke sikker på når jeg begynt å lese «Gutten og fjellet». 

Men jeg må innrømme at dette er en fin bok. 
Ordentlig fin, på mange måter: 
Skildringen av samværet med den sønnen i naturen er betagende, og de sivilisasjonskritiske innslagene er både betimelige og overbevisende. 
Fotografiene, tatt av Ekelund selv og gjengitt i svart/hvitt, er nydelige. 

Imponert 

Ekelund skriver også godt, selv om stilen kan framstå litt maniert, som her, med svært ordknappe setninger: 
«Gutten kommer stadig høyere. 
Han fortsetter. 
Går. 
Snur. 
Stopper igjen.» 
Det er likevel en slags ro over framstillingen som er behagelig og avslappende å forholde seg til. 
Ja, jeg blir regelrett imponert av hva forfatteren klarer å få ut av denne bokideen. 

For det er jo ikke så mye til bokidé: 
Far og sønn er på telttur, de setter opp teltet, de spiser «energy bars», de holder knotten borte, det begynner å regne, sønnen plukker opp ting han finner, faren er en bredspektret pedagog. 
Alt dette er vel og bra, men er det virkelig materiale til en hel bok? 

Forvokst artikkel 

Som kontrast til det i utgangspunktet udramatiske ved turen legger Ekelund inn en del henvisninger til en seks år gammel gutt som i år 1894 forsvant i samme område som han og sønnen nå beveger seg i. 
Jeg blir ikke grepet av denne historien, men jeg forstår jo hvorfor forfatteren tar den med: 
Han innser at det ellers ville bli lovlig mange trivialiteter. 
Likevel er det som nokså triviell, som en tålmodig meditasjon over det lille menneskets møte med den uberørte naturen, at dette tross alt er en sterk tekst. 
Den er bare ikke sterk nok til å engasjere i 140 sider. 
Torbjørn Ekelund har med andre ord skrevet en fin artikkel til nettmagasinet sitt, som framstår forvokst i bokform. 

Forfatteren forteller tidlig i boka om hvordan han allerede som barn lærte å ferdes i naturen, og at han ble opplært til å tenke at naturen har en egenverdi. 
Han er glad han har med seg denne ballasten fra sin familie, og ønsker åpenbart å føre arven videre. 
Et slikt forsett er det ingenting i veien med, og kanskje kan en utgivelse som «Gutten og fjellet» til og med bidra til å «oppdra» langt flere enn Ekelunds barn til å annamme et slikt syn på naturen. 
Det ville vært helt utmerket. 
Selv går jeg lei på et tidspunkt uti boka, men så er jeg nok heller ikke i målgruppa. 
