Én av sangtekstene er alene nok til å forsvare en bok om norsk pop-poesi
Men til vanlig fungerer låttekster nesten aldri på trykk. 

I «Norsk pop-poesi» presenterer Mona B. Riise det hun opplever som poetiske høydepunkter fra norsk populærmusikk. 
Boka er både en diktantologi og en fortelling om hvordan tekstene ble til. 
Men fungerer sangtekstene som poesi på trykk? 
Etter å ha lest boka er svaret nei, de aller fleste holder ikke mål i det hele tatt. 

Når boka likevel fungerer temmelig bra, er det fordi Mona B. Riise er personlig: 
Hun forteller om sin bakgrunn og sin erfaring med å oppdage musikk. 

Det har blitt alt annet enn nok en kjedelig antologi, mer et personlig vitnesbyrd. 
Det kunne gjerne vært mer av dette personlige. 

Lesverdige intervjuer 

Riise tillater seg å hente ut utdrag fra sangene. 
Tekstene står altså ikke i sin helhet. 
Det er et dristig grep, men ikke så dumt. 
Felles for tekstene er at de har betydd noe for henne. 
Hun supplerer dem med sympatiske, små intervjuer, med Lillebjørn Nilsen, Michael Krohn, Lars Lillo-Stenberg, Kjartan Kristiansen, Frida Ånnevik, Kaja Gunnufsen, Kari Bremnes, Stein Torleif Bjella, Odd Nordstoga og Lars Vaular. 
Intervjuene gjør «Norsk pop-poesi» til en lesverdig bok. 

Det er tydelig at de aller fleste av intervjuobjektene tar tekstkomposisjon veldig seriøst. 
Lillebjørn Nilsen minner oss om opphavet til selve begrepet lyrikk: 
«Lyrikk er ord til lyre og lyre er et strengeinstrument, så da er det jo egentlig vi som er lyrikerne, vi som har strengene på brøstet». 
Sant. 
Men betyr ikke dét også at denne «egentlige» lyrikken fungerer best når den blir framført? 

Saken er selvsagt at tekster som virker slappe eller oppstyltede på trykk kan fungere utmerket som sang. 
Kort sagt melder spørsmålet seg fort: 
Trenger vi virkelig å få gjengitt alt dette i bokform? 

Men det begynner bra: 
«betongen her er følelsesløs / og blokkene vi bor i er kvalt i tåke / men jeg er en påfugl». 
De øvrige utdragene fra Karpe Diems sanger er ikke like umiddelbare. 
Men en moderne klassiker som OnklPs «Styggen på ryggen» fungerer tålelig bra. 
Og selv har jeg alltid vært svak for den innforståtte åpningen på Jokkes «To fulle menn»: 
«Ketchup på skjorta / og sennep i rævva». 

Et høydepunkt 

Lars Lillo-Stenberg forteller at han skrev sangen «Livet er en liten dings» 17 år gammel, og at han hadde venninnen Ninni Stoltenberg i tankene. 
I løpet av våren skal hans bok om henne etter planen komme ut på Gyldendal. 
Inntil videre kan vi nyte dette fine lille refrenget: 
«Livet er en liten dings / livet er en stor klump / Det er alt som jeg kan si / men har du noen gang hørt / slike forløsende ord». 

Høydepunket er Kjartan Kristiansens «Tyven tyven». 
Teksten ble skrevet da kollegaen hans i DumDum Boys, Prepple Houmb, mistet datteren sin. 

For meg, i hvert fall, er den like effektiv på trykk som i sang: 
«Spør ingen / ikke noen / suser i stål i ljåen / spjærer åpen himmelen / ingen / er trygg på engen». 

Dette diktet alene er nok til å forsvare utgivelsen. 
