Bokanmeldelse:Anders Bortne: 
«Karikaturen» 

«Karikaturen» er en roman med både dypde og alvor. 

Det er lett å la seg underholde og fornøye av skarpe, finurlige ordspill og satirisk bruk av norsk virkelighet i denne romanen. 
Men det er de mer lavmælte tablåene som ruver. 

Den bærende historien handler om Bård, som ved en inkurie blir kjent som «Muhammed-tegner» og må gå i dekning. 
Han blir et ufrivillig symbol på ytringsfrihetens martyrium, er en helt som ingen vil lytte til når han forteller sannheten. 

Den første halvdelen av boken går på høygir, fra den ene morsomme personskildringen og skarpsynte samfunnssatiren til den andre. 
Men moroa fremstår likevel som en transportetappe når romanen mot slutten virkelig viser klør: 
Prestasjonspress, urovekkende sensualitet, skilsmissebarnets evige dilemma, mediesamfunnet som avkles i egne ord – alt får liv i enkle og hverdagslige tablåer. 

Bortnes skarpe blikk på omgivelsene, kombinert med et infernalsk talent for å fange situasjoner og menneskelig atferd, skaper en dybde i den tilsynelatende lettbeinte historien. 
Eksistensielle tema kokes ned til finslipte små setninger og dialoger. 
Forfatteren har godt grep om dramaturgien også, han bryter kronologi og sporer av – men hjelper leseren akkurat nok til at linjene ikke brister. 
