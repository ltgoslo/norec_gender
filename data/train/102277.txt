Bokanmeldelse:Stian Hole: 
«Annas himmel» 

Stian Hole formidler livets store spørsmål med et enormt kreativt alvor og en rørende poetisk letthet. 

Illustrert fortelling, barn Kr. 
259,- Cappelen Damm 

Stian Hole (44) har gjort seg bemerket både i inn- og utland med sine fortellinger for barn, kanskje spesielt med bøkene om Garmann. 
Kanskje ikke så rart at «Annas himmel» allerede er solgt til seks land. 

Vi møter Anna og pappa, som skal ta farvel med mamma. 
At hun er død, sies ikke eksplisitt. 
Hole overlater mye til fantasi og assosiasjon i sine fortellinger, og illustrasjonene bærer mye mening gjennom hele fortellingen. 

Dette er bilder man aldri blir ferdig med, som har så mange lag at man kan lese boken hundre ganger etter hverandre og stadig oppdage ny mening. 

Det regner spiker fra himmelen, pappa er full av sorg og kan ikke smile. 
Men Anna tar ham med gjennom hullet i himmelen, på en reise som tar pappa til steder han ikke ante fantes. 

Det er flere som har skrevet om sorg for barn tidligere, men Hole gjør det på en helt egen måte, hvor svært mye av kraften i fortellingen ligger i de uendelig vakre bildene. 

Det er som om de to reiser sammen gjennom livets aller største spørsmål, og Hole kombinerer undring, uro og kjærlighet på en svært lesverdig måte. 
Alt sammen med akkurat passe mengde humor og alvor. 

Både ord og bilder er svært poetiske, og til dem som tror fortellingen blir altfor assosiativ og antydende for barn, har jeg bare én ting å si: 
Det finnes ingen vesener som er større verdensmestere i assosiasjon og tankeeksperimenter enn barn. 

Og kanskje er de også verdens beste til å gå inn i både sorg og tekst og se at det også finnes veldig mye annet der. 

Hole tar barna med på en modig og poetisk reise, og han tar dem på alvor som tenkende og undrende mennesker. 
Dette er oppvekstspensum. 
