Bokanmeldelse:James Bowen: 
«Bobs bok» 

Denne litterært magre teksten er fløte for katteelskere, som kan kroe seg malende i sofakroken mens de leser om det harde asfaltlivet i Londons gater. 

Fortelling 378 sider Kr. 
299,- Bastion 

Menneske-elskere kan heller ikke unngå å bli rørt over at ansvaret for gatekatten hjalp James Bowen ut av narkomani og elendighet. 

Første bok er solgt i over en million eksemplarer, over 60.000 i Norge, og det mest interessante ved denne oppfølgeren er fortellingene om hvordan livet på gata endret seg etter at duoen ble kjendiser. 

De bor tryggere og har ny kontakt med Bowens familie, men opplever misunnelse og angrep fra både andre gatemagasin-selgere og tilfeldig forbipasserende. 

Paranoiaen stiger når politi og dyrevernere får ondskapsfulle tips. 
Morsomme høydepunkter finnes også, som når Paul McCartney hilser på, eller Bob lærer seg sykkelbalansering. 

Men de fleste sidene er fylt med småpratende anekdoter og scener der Bob gjør alt det rare de fleste katter gjør. 
Selvsagt skildres katten som unik, spesiell, klok, sterk og med mulige helbredende evner. 

Han er et høyt elsket dyr, som trolig har reddet Bowens liv, og med denne andreboka også forsørget dem begge en god stund fremover. 

Oversetter Kari Rekdal formidler et uhøytidelig, nært og enkelt språk, så muntlig at den kunne vært skrevet ned fra lydbånd. 
