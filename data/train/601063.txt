Ikke bare mamma-humor
Man ler med henne. 
Man kan kjenne seg igjen. 
Hun skriver om kaoset den første tiden med en liten baby. 

Der blogger og forfatter Malin Meekatt Birgersson skal skrive ironisk og vittig om kaoset med barn i huset, finnes også mer. 
Hun er tobarnsmoren som sier: 
«Jeg liker mine barn. 
Men noen ganger hater jeg å være mamma.» 
Innimellom skriver hun morsomt om den brutale overgangen til å bli mor. 
«Den ene dagen står man med et brett shots i hånden og danser til Mr. Vain med gjengen. 
I neste øyeblikk står man i en ulekker mammatruse og diskuterer hvor viktig det er å vaske hendene når man har bæsjet, med en som spiser sitt eget snørr. 
Hva skjedde, egentlig?» 
Det fungerer. 
Man ler med henne. 
Man kan kjenne seg igjen. 
Hun skriver om kaoset den første tiden med en liten baby. 
Hvordan hun elsket og hatet babyperioden. 
Hvor hun føler at hennes eneste fristed er på do. 
Det er befriende at ikke alle rosemaler tiden som for noen blir den tøffeste i ens liv. 

Men — hun skriver også om sorgen over sin egen mor, som døde bare dager før fødselen. 
Om en bestemor som aldri rakk å møte sitt barnebarn. 
Beskrivelsen av sorgen hun går gjennom er flott. 
For Birgersson skriver også sterkt: 
«Åtte dager etter at mamma døde der i sin vinrøde sofa med hånden på min store babymage, ble Alice født. 
Følelsen. 
Som om noen lo av mitt knuste hjerte.« 

Men mye føles repeterende, der Birgersson harselerer med mødre som later som om de er så lykkelige, som baker lekre muffins, trener med babyen, og legger ut perfekte familiebilder i sosiale medier som oser familielykke. 

«Så innså jeg at de bare lyver», skriver hun. 
Det er en fin påminnelse for oss alle, så klart, at ingen viser hele sannheten på sosiale medier. 
Men er det ikke også selvsagt? 
Og er det ikke blitt sagt uttallige ganger før? 

Men - kombinasjonen over å ha blitt mor for første gang, hvor alle forventer at du skal være overlykkelig, samtidig som du går gjennom ditt livs største sorg, den kontrasten er sterk og flott, og burde ha vært fremhevet enda mer. 
Nå drukner det i overflødige ti på topp-lister, blant annet om middager som gikk skeis. 
