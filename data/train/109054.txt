Bokanmeldelse:Luke Harding: 
«Snowden-filene» 

Thrilleraktig beretning om varsleren Edward Snowden og verdens største etterretningslekkasje. 

I fjor sommer ble hele verden kjent med en ung dataingeniør på flukt. 
Edward Snowden, som hadde arbeidet for National Security Agency (NSA) i USA, avslørte hvordan amerikansk og britisk etterretning drev elektronisk overvåking av helt vanlige borgere. 

Assosiasjoner til George Orwell 

I samarbeid med avisen The Guardian sørget han for at offentligheten fikk innsyn i en virkelighet som ga assosiasjoner til George Orwells dystopiske fiksjon 1984. 

Luke Harding, en av The Guardians stjernejournalister, forteller her Snowdens historie - fra oppveksten til det nåværende eksilet i Moskva. 
Vi blir kjent med en rettferdighetssøkende, intelligent og sympatisk person. 

Intelligent og sympatisk 

Men boken handler først og fremst om det som gjorde Snowden kjent. 
Harding skriver utfyllende om etterretningsorganenes eksplosive aktivitet etter 11. september, samt hvordan de tøyer eller overskrider sine mandater. 

Gjennom å følge de tre journalistene som arbeidet tettest med varsleren, får vi også et innblikk i hvordan lekkasjene ble forsøkt stanset fra høyeste hold. 
I omtalen av det politiske etterspillet i USA og Storbritannia, fremstår spesielt britiske myndigheter i et skremmende autoritært lys. 

Luke Harding har gjennomført dette prosjektet med stålkontroll. 
Fremstillingen er like stødig og troverdig, som den er velskrevet og spennende. 
Noen av de som har fulgt Snoden-saken tettest vil kanskje savne større avsløringer, men de 99 prosent andre har fått en ypperlig introduksjon. 
Oversatt av John Grande. 

STEN INGE JØRGENSEN 
