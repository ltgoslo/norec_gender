- Mirakelet da Norge slo Brasil i fotball-VM var nøye planlagt
Hvordan kunne Norge slå Brasil i fotball-VM? 
Tett på tidenes kamp. 

Jeg satt i en leilighet på Majorstua sammen med min gravide samboer og våre tvillinger på åtte og stirret spent på en rød reise-tv. 
Vi kunne knapt tro det vi så på den lille sort-hvitt-skjermen. 
Da Tore André Flo ble dratt over ende og Kjetil Rekdal iskaldt satte straffen i mål, var vi ikke lenger tilskuere, men deltakere. 
I det jubelbrølet som steg opp mot himmelen. 

Denne uforglemmelige St. Hansaften i 1998 er det altså som står i sentrum av Marius Liens bok. 
Den har fått den treffende tittelen «Mirakelet i Marseille». 
Ikke bare har han skrevet nærmest en minutt-til-minutt skildring av selve kampen med utgangspunkt i intervjuer med Egil Drillo Olsen og spillerne. 
Han har også omfattende kunnskap om Brasil. 
Det viste han til fulle i sin forrige bok «Brasiliansk fotball». 
Det vet han å trekke veksler på i årets bok. 

Med brasilianske øyne 

Ikke minst i siste del. 
Der reiser han til Rio de Janeiro. 
Riktignok kommer han ikke i kontakt med spilleren som trakk Flo over ende, men han intervjuer vanlige folk. 
De lar oss se kampen fra et brasiliansk perspektiv. 

Ikke overraskende er kontrasten mellom deres og vår opplevelse slående. 
De fleste har glemt den. 
Flere av dem som husker den, mener Brasil vant. 
Bare noen få husker den som et ergerlig nederlag i det innledende gruppespillet. 
Blant dem er spilleren Gonçalves og en erfaren sportsjournalist. 

De kan forsikre oss om at det var et sviende nederlag for brasilianerne. 
Men at seieren var så viktig for oss, kan de nesten ikke forstå. 

Et norsk mirakel 

Og det er det Liens bok i bunn og grunn handler om. 
Hvorfor seieren i tredje og siste kamp i det innledende gruppespillet ble et mirakel? 
Lien er utdannet religionshistoriker og arbeider til daglig som journalist i Morgenbladet. 

Som seg hør og bør for en slik skribent tyr han til luftige religions- og idehistoriske forklaringer. 
Den delen er nok bokas svakeste. 

Jeg lar meg i alle fall ikke overbevise av hans påstander om at fotball erstattet religion og de store fortellingene om nasjon og samfunn på 1990-tallet. 
For mange av oss var lidenskapen for fotball like sterk, om ikke sterkere, på både 1970- og 80-tallet. 
Forklaringen på hvorfor seieren mot Brasil ble et mirakel, må nok søkes andre steder enn i postmodernisme og påståtte sekularisering. 
For eksempel i fotballhistorien. 

Veien til Marseille 

For sett i lys av norsk fotball på 1970-og 80-tallet framstår landslagets prestasjoner på 1990-tallet som en serie mirakler. 
Jeg skulle gjerne ha sett at Lien hadde reflektert over spørsmålet med et like bredt og konkret blikk for samfunnet som han har på brasiliansk fotball i sin forrige bok. 
For det virkelig interessante ved «Mirakelet i Marseille» er bokas første og viktigste del. 
Der tar han for seg Drillos og spillernes lange vei til Marseille. 

Den begynner en sommerdag i 1958. 
Da skulket Drillo sommerjobben og haiket til Gøteborg for å se Brasil spille mot Sovjet. 
Som for andre i hans generasjon var det dribleren Garrincha som var den store spilleren. 
Han ble ikke bare et forbilde for Drillo, men vel for en rekke spillere på 1960- og 70-tallet. 
Da dribling fremfor pasningsspill var fotballens adelsmerke. 
Det endret seg med Drillo som trener. 

Boka fortsetter med å skildre de norske spillernes forhold til Brasil. 
I intervju etter intervju forteller Stig Inge Bjørnebye, Egil Østenstad og Erik Myggen Mykland om sin beundring for Brasil under VM i 1982. 
Og den fryktelige skuffelsen da laget ble slått ut av Italia i semifinalen. 
«Jeg tror det var første gang jeg grein foran tv-en», forteller Henning Berg. 

Seier'n er vår 

I sin gjennomgang av det norske landslaget etter at Drillo tok over i 1990, skildrer Lien fint hvordan treneren fikk med seg veteranene Rune Bratseth og Erik Thortsvedt og deretter resten av laget. 
Ikke bare hevder spillerne at Drillo var en helt enestående trener, men de illustrerer det med treffende anekdoter. 
Som da Vidar Riseth forteller om hvordan Drillo forklarer ham at han er en bedre spiller enn stjernen Cafu i timene før den store kampen. 

Høydepunktet er likevel den detaljerte skildringen av selve kampen. 
Den er en svir å lese. 

Lien tar oss fra situasjon til situasjon, og elegant veksler perspektivet fra den ene spilleren til den andre, fra de på banen til de på benken. 
Sakte men sikkert forstår vi stadig mer av den nervepirrende kampen. 

Og at seieren ikke kom som en overraskelse på spillerne eller treneren. 
Men var så godt forberedt at Rekdal hadde forberedt seg på straffen mens han satt på do før kampen. 
