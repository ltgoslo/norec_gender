Lykken i ulykkeligheten
Schibsted Forlagene AS 321 s., kr. 298,- 

Will Ferguson tar utgangspunkt i vrimmelen av selvhjelpsbøker, og skaper en satirisk og til tider morsom roman om lykkens ulykke. 
For hva skjer når en slik elsk-deg-selv-og-vær-lykkelig-bok faktisk fungerer, og alle lesere faktisk får et fredfullt og deilig liv? 

Når folk faktisk slutter å røyke, slanke seg, drikke, spise usunn mat, kjøpe moteklær? 
Svaret er: 
Samfunnet bryter sammen. 
Midt i dette står hovedpersonen Edwin. 
Han er forlagsredaktør og sørger via en ironisk farse for at boken utkommer. 
Men selv finner han ingen frelse. 

Tvert imot, han lider stygt som følge av at alle hans nærmeste nå brått blir lykkelige og uten hat, smerte, sorg. 
Dermed starter jakten på forfatteren, en reise som viser seg å bli særdeles ubehagelig for alle impliserte. 

Selve grunntanken i denne boken er både fornøyelig og interessant, den setter et skarpt og sarkastisk søkelys på forbrukskulturen og lykkefiksere/lykkedrepere som alkohol, sigaretter, mote, mat. 
Den er ekstra morsom for folk som har nærkontakt med forlagsdrift, siden forfatteren heller ikke her sparer på sitt sardoniske krutt. 

Likevel er romanen litt klønete, oppstykket og i passasjer kjedelig. 
Det blir for mange sidefortellinger, uthalte scener, klumsete overganger. 
Denne ujevnheten dreper noe av bokens ellers fremstående ironiske verdi. 

MAY GRETHE LERUM 
