Bokanmeldelse:Cathrine Merridale: 
«Ivans krig» 

Enestående portrett av sovjetiske soldaters liv under annen verdenskrig. 

Oversatt av Roger Ødegaard Dokumentar 541 sider 369 kr. Vega forlag 

Snart 70 år etter annen verdenskrig er det fortsatt mange som ikke har fått med seg at det i hovedsak var Sovjetunionen, ikke de allierte, som knuste Nazi-Tyskland. 

Underkjennelsen av denne innsatsen er gjenspeilet i det mangelfulle utvalget av litteratur om Stalins gigantiske hær. 
Mange har skrevet om generalenes strategiske blemmer eller voldsomme tapstall, men selve soldatlivet har knapt noen brydd seg med å se nærmere på. 

Den britiske historikeren Catherine Merridale har brukt flere år av livet sitt på å fylle dette tomrommet. 
I tillegg til dypdykk i arkiver over hele det tidligere Sovjetunionen, er det kanskje mest imponerende at hun har intervjuet hele 200 veteraner og krigsvitner. 

Med tanke på at den siste generasjonen som opplevde krigen snart er gått bort, utgjør den samlede dokumentasjonen et unikt materiale. 

Merridales prosjekt er ikke å underbygge en bestemt teori eller en nytolkning av de dramatiske årene. 
Hun fremstår som drevet av nysgjerrighet, på alt fra soldatenes bakgrunn og syn på krigen til deres konkrete erfaringer i felten. 

At hun ikke er opptatt av å gjøre «soldat Ivan» til en ny helteskikkelse, understrekes gjennom den utilslørte skildringen av deres råskap. 
Men enda mer plass er viet deres ufattelige lidelser. 

Den grundige drøftingen av hva som motiverte soldatene, og i hvilken grad de identifiserte seg med den røde hær, er kanskje bokens viktigste bidrag til krigslitteraturen. 

Merridale får klart frem hvor ulike soldatene var, og hun nyanserer den utbredte oppfatningen av at dette var en ideologisk krig. 

Boken er dessuten både velskrevet og engasjerende, - kort og godt et «must» for alle med interesse for disse dramatiske skjebneårene. 

VISSTE DU AT ... 

Omtrent 27 millioner sovjetborgere, inkludert åtte millioner soldater, ble drept under annen verdenskrig. 
25 millioner ble hjemløse, og mange måtte bo i jordhytter. 
I 1946 anslo myndighetene at de hadde 2,75 millioner krigsinvalide. 
