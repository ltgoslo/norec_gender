Derfor sender menn bilder av tissen sin
Mannen som sendte Caroline Hainer et bilde av underlivet sitt hadde et oppriktig håp. 

Den middelaldrende mannen setter telefonen under penisroten og strekker den erigerte penisen oppover i full lengde. 
Titter intenst ned i kamera slik at blikket kommer like ved siden av penishodet. 
Tar bilde, trykker send og venter spent. 
Blir hun kåt nå? 

Noen ganger kan man virkelig lure på om noen menn kommer fra Mars. 
Et slikt bilde fra en ukjent mann vekker nemlig oftest helt andre former for opphisselse enn den erotiske. 
Likevel sender ganske mange menn bilder av penisene sine til damer som ikke har bedt om det. 
Tilsynelatende helt uten tanke på mulige konsekvenser. 

Innesperret i Devens fengsel i Massachusetts sitter akkurat nå Anthony Weiner. 
Han var et politisk stjerneskudd, kongressmedlem med mål om bli borgermester i New York. 
Weiner var gift med vakre og dyktige Huma Abedin, en av Hillary Clintons nærmeste rådgivere. 
Kona har nå omsorgen for deres fem år gamle sønn. 
Han har mistet karrieren, familien og friheten av en eneste grunn: 
Weiner klarte ikke å la være å sende bilder av «wieneren» sin til fremmede damer. 
Igjen og igjen, og til slutt til ei femten år gammel jente. 

Weiner er verdens mest kjente avsender av såkalte «dickpics», direkte oversatt «pikkbilder». 
Han er dog langt fra alene om å sende bilder av tissen sin til folk som ikke har bedt om det. 
Forfatter Caroline Hainer tror menn har portrettert penisene sine fra det øyeblikket de skjønte at de kunne tegne på huleveggen. 

Hvorfor sender noen menn bilder av penisen sin til helt fremmede damer? 
Av egen erfaring vet jeg at de kan forvente avsky og frykt hos mottakeren. 
Vil de det? 
Tror disse mennene at dette er en potensielt vellykket form for flørting? 
Er dette vår tids blotting? 
Handler det om makt, om ekshibisjonisme, om dumskap? 
Ja, og enda mer. 

Caroline Hainer har stilt disse og mange andre spørsmål rundt menns forhold til sine egne kjønnsorganer som jeg ikke visste jeg hadde. 
Og hun har skrevet en underholdende, populærvitenskapelig bok. 
Denne boka gir noen svar på noe jeg faktisk har lurt på, men aldri undersøkt selv. 

På forhånd så jeg for meg «Menn viser fram pikken sin» som en litt smal, forhåpentligvis morsom, feministisk bok. 
Den treffer midt i #metoo-bølgen, siden boka fokuserer utelukkende på den typen penisbilder som sendes til noen som ikke har bedt om det. 
Men på samme måte som Hainer ikke er interessert i bilder som sendes mellom kjærester, avgrenser hun også sitt tema andre veien. 
Pikkbilder som hatmail til journalister og politikere, gjerne med tilhørende voldtektstrusler, er også utenfor hennes fokus. 
Hainer er først og fremst nysgjerrig på hvorfor menn som vil tiltrekke seg damer velger å sende bilder av kjønnsorganet sitt til dem., særlig på dating-nettsider og -apper. 
Hun skaper et litt underlig, men interessant skille mellom blotting og ekshibisjonisme. 
Blotting er utvilsomt et type overgrep, men pikkbilder trenger ikke være ment som det. 

En svensk studie viser at hver femte jente mellom 10 og 16 år har mottatt såkalte «pikkbilder» og at hver femte mann har sendt et bilde av tissen sin til en kvinne som ikke har bedt om det. 
De mest aktive avsenderne er menn mellom 40 og 50 år. 
Boka fortjener et bredere publikum enn feminister som har mottatt slike bilder og har irritert seg over det. 
Penisavbildingens historie og avsenderes motivasjon er rett og slett et fenomen som fortjener å undersøkes. 

Gjennom en rekke essays springer Hainer lett fra antikkens falloser til moderne politikk, krydrer analysene med aktuelle historier, psykoanalyse og ulike undersøkelser. 
Hainer unngår å falle i noen kjønnspolitisk skyttergrav knyttet til diskusjoner rundt arv og miljø, men viser til studier som hevder å vise hvordan kvinner og menn tenner på ulike stimuli. 
Og forteller hva som skjer når en kvinne bestemmer seg for å sende bilder av sitt underliv til fremmede menn på nett. 

Penisen som maktsymbol er ikke bare symbolsk. 
Den offentlige meningsutvekslingen mellom Donald Trump og Marco Rubio under den amerikanske nominasjonskampen ble en bisarr oppvisning i antydninger om størrelsen på hverandres peniser. 
Selv verdens mektigste menn har kastrasjonsangst. 

Pikkbildet som vekket Caroline Hainers interesse for fenomenet kom fra en treningsfyr hun chattet med på en nettdatingside. 
Han var ikke uhøflig, han flørtet og skrev om filmer han likte. 
Mannen ville rett og slett ha litt skryt. 
Han ble såret. 
Hun ble nysgjerrig. 
