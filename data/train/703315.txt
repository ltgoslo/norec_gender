Vi har ham nå
Stram og troverdig politisk thriller fra Norges nære framtid. 

Statsministeren blir drept i et attentat. 
Hvem står bak og hvorfor? 
Muslimske terrorister, høyrevridde ekstremister? 
De ordentlig, ordentlig slemme guttene? 

Eller er dette bare begynnelsen på et nøye planlagt statskupp? 

Spesialrådgiver i PST, Theo Hannover, er tilbake som hovedperson i siste bok av trilogien som begynte med "Trollmannens læregutt" og "Fuglefangerne". 

Nå er kjæresten Hege Tønnesen – også hun PST – sendt til Florida sammen med hans datter. 
Der skal de to finne ut av konfliktene seg imellom, mens Theo Hannover selv planlegger en stille og rolig ferie med mye fisking. 

Det kan han naturligvis bare glemme da statsministerens bil tilsynelatende blir sprengt av en bilbombe på en høyst uoffisiell utflukt. 

Eirik Wekre, utdannet økonom og offiser, viser godt grep om thrillerens virkemidler og ikke minst tydelig innsikt i rivaliseringen mellom politi, PST og byråkratiet. 
Som vanlig har han lagt handlingen tett opp til vår virkelighet. 
Selv om han har laget et alternativt og litt kaldere Norge, blir samfunns-bakteppet aldri rasende urealistisk: 

En vaklende mindretallsregjering prøver å drive gjennom en kontroversiell arbeidstidsreform som ender med at statsministeren ganske uventet stiller kabinettspørsmål og taper. 
Dagen etter er han altså død – men ingen vedkjenner seg ansvaret for hva som er skjedd. 

Hannover må finne ut hva som er det egentlige motivet for attentatet. 
Det er her realismen glipper mest – på veien får han nemlig hjelp av den treningsnarkomane livvakten som overlevde attentatet og dessuten viser seg å være en gammel kjenning. 
Den delen av historien er forrykende utroverdig og vanskelig å svelge. 
Men noen krumspring får vi tillate Wekre å ta i jakten på en moldvarp høyt på strå i Det norske hus. 
