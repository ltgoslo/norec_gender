Treg gassthriller
(249 s. Kr. 349,-. 
Oktober) 

Synes du det høres usannsynlig ut at spillet om ilandføringssted for norsk gass kan bli en spennende thriller? 
Helt riktig. 

Hogne Hognset er en mann som etter mange år i norsk oljebransje mener han sitter med så mye interessant stoff at han gjerne vil skrive spenningsbøker om det. 
Derfor har han nå igangsatt serien «Traktaten». 
Det skal i alt bli tre bøker, og den første har fått undertittelen «Varsleren». 
Det er historien om hva som skjer med den som motarbeider de store olje- og gasselskapenes interesser når det gjelder valg av ilandføringssted for gassen på norsk kontinentalsokkel, det såkalte Ormen Lange-prosjektet. 
Den Norsk Hydro-ansatte Harald Øverby blir resolutt tatt av dage i starten av boken, og inn fra venstre kommer vår nye bekjente - politimannen Arve Meyer. 
En purk av den klassiske sorten, med personlige sorger i bagasjen og en karriere som ser ut til å sitte bom fast. 
Hadde det altså ikke vært for at han tar til å snuse i Øverby-saken. 
Da skjer plutselig tingene raskere enn han har vært forberedt på. 
Handlingen avdekker både politisk taskenspill, hemmelige organisasjoner og økonomiske transaksjoner langt over grensen til det ulovlige. 

Til tross for gode intensjoner går forfatteren raskt i stå i mengden av teknologiske spissfindigheter og mer eller mindre sannsynlige årsakssammenhenger. 
Det hele blir for omstendelig til at en allerede i utgangspunktet halvlunken intrige lar seg gasse opp. 
Det er vel også ytterst lite trolig at reelle personer som tidligere Olje- og energiminister Einar Steensnæs - for ikke å nevne eks Hydrosjef Eivind Reiten - er i stand til å tilføre en spenningsbok særlig krutt. 

Dessverre ser det ut til at Kagge Forlag, selv etter fiaskobøkene til Odd Harald Hauge og Siri Lill Mannes, fortsatt lar sin krimportefølje være en tumleplass for de glade amatører. 
