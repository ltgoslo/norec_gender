Bokanmeldelse:Linda Gabrielsen: 
«Alt vi ikke har bruk for» 

Konfliktfylt oppvekst gir trøblete voksenliv. 
Niåringen Connis far er en sjarmerende «fargerik» person som dominerer familielivet med uforutsigelig oppførsel og aparte innfall. 

Roman 236 sider 379 kr. Gyldendal 

Den selvutslettende moren forguder ham, men må mer og mer søke tilflukt i sine livsløgner for å holde ut hans ansvarsløshet, løgner og utroskap. 
Conni selv overlever i dette spenningsfeltet ved å anlegge ulike personligheter for å tilpasse seg de voksnes selvmotsigelser og familiens «gøyale» fasade utad. 

Linda Gabrielsens annen roman er en mangetydig og sammensatt fortelling hvor det viktigste motivet - for meg - blir svake og upålitelige foreldres anelsesløse vold mot et forsvarsløst barn. 

Forfatteren selv er muligens uenig. 
Hun investerer mye i beskrivelsen av farsfiguren som en fascinerende, kreativ mann drevet av trangen til opprør mot familielivets stereotype forventninger. 
Så mye at fortellingen om ham kan bli både romantiserende og repeterende. 

Spenningene og fortvilelsen som ligger under, blir imidlertid avslørt i dialogene som forfatteren med stor behendighet har barbert ned til det nesten surrealistiske, hvor de voksne konsekvent snakker forbi Conni for å få barnets bekreftelse på seg selv, mens de selv er døve og blinde for barnets behov for trygghet og stabilitet. 

Endelig er beskrivelsen av Conni, som i voksen alder kaller seg Lily, hennes relasjon til kjæresten Ernst og deres forsøk på å nærme seg hverandre verbalt, så vel som fysisk, et imponerende studium av frykten for nærhet og trangen til å smette tilbake i liksomtilværelsens uvirkelighet. 
