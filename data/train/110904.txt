Irsk toppkrim
Tana French: 
«FLUKT» 
Oversatt av Henning Kolstad Cappelen Damm 448 s., kr. 369,- Kresen mordgåte fra Dublin med sjeldent gode menneskeportretter. 

Politispaneren Frank Mackey har i årevis holdt seg unna familien og barndommens røffe arbeiderstrøk. 
Han forakter gaten han kommer fra og skammer seg over en alkoholisert far, en ukjærlig mor og en broket søskenflokk. 

Men funnet av en koffert som tilhørte hans ungdomskjæreste Rosie Daly, tvinger ham tilbake til Faithful Place og sitt gamle nabolag. 
22 år tidligere planla han og kjæresten å rømme til England. 
Hun møtte ikke opp den natten de skulle dra, men etterlot en lapp som tydet på at hun hadde reist alene og siden ikke latt høre fra seg. 
Funnet av kofferten tyder på at noe gikk forferdelig galt. 

Dette er utgangspunktet for en fortelling som langsomt sirkler inn ikke bare et kriminalmysterium, men en ødelagt familie i et slitent arbeiderklassemiljø. 
Frank er ikke lett å like, men han er adskillig mer kompleks enn de fleste krimhelter - rappkjeftet og full av sinne. 
Tana French har tidligere hatt stor suksess med romaner om Dublin-politiet. 

Det som skiller bøkene hennes fra den gjengse krimbok, er forfatterens evne til å skape psykologisk troverdige karakterer med dybde og masse trøkk. 
Hun er en stor miljøskildrer, som tør å dvele ved stoffet. 
French skriver ikke bare god krim, hun skriver gode romaner. 
Er dette også en spennende krim? 
Ja, om enn ikke av det heseblesende slaget. 
Krim for de litt kresne, kunne man si. 
Og takk Fanden for det! 

GABRIEL MICHAEL VOSSGRAFF MORO 
