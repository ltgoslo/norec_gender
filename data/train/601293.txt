Lett akademisk apologetikk
Apologetikk er det gamle ordet for forsvar for kristendom og kristentro. 
Denne boka føyer seg inn i en lang tradisjon. 
Biskop i Bjørgvin, Halvor Nordhaug, og den populære filosofen og foredragsholderen Henrik Syse, har sydd sammen ei bok som bærer spørsmålstittelen: 
Hvor kristent skal Norge være. 
Utgangspunktet er den nye paragraf 2 i Grunnloven (2012) som måtte endres i prosessen mot å frigjøre Den norske kirke fra staten. 
I dag lyder den «Verdigrunnlaget forblir vår kristne og humanistiske arv. 
Denne Grunnlov skal sikre demokratiet, rettsstaten og menneskerettighetene». 

Hver for seg tar biskopen og filosofen opp ulike sider ved denne nye grunnlovsparagrafen, som slett ikke er uproblematiske. 
Og de gjør det grundig og saklig i en nokså begripelig sjanger, selv om det stundom blir i overkant språk for de innviede i fagene, enten vi nå snakker om teologien eller filosofien. 
Men de gjør seg flid med å forklare og tilrettelegge, slik at det på mange måter godt kan sies at dette er ei bok for mange. 

Vår tids syn på Gud, og på mennesket, er ett emne. 
Filosofi og gudstro, er det to uforenlige verdener, er et annet. 
Tanker om kristendom, krig og vold er et tredje, og så til slutt tanker om Vår kristne og humanistiske arv. 
Det er traust og godt alt sammen, og absolutt mer egnet til å skape forsoning mellom ulike teologiske og filosofiske retninger, enn til å skape strid. 
Midt i boka sier Henrik Syse det slik: 
Vi kan «se på troen som både humanismens og naturvitenskapenes medvandrer. 
Det er en tanke som innbyr til ydmykhet på begge — eller vi kan godt si: alle - sider av denne store samtalen». 

De har begge styrt unna det som akkurat nå er i ferd med å skape orkan i det norske kirkelandskapet, kirkemøtets vedtak om å vigsle likekjønnet samliv. 
Jeg savner det. 
Boka blir for meg akkurat nå sånn passe interessant. 
Når noen mener at Norge og folkekirken bokstavelig talt er på vei til helvete, mens andre ser at kirken endelig nærmer seg folket, ville jo dette også være relevant under nærværende boktittel. 
