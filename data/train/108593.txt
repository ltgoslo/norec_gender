Annerledes krim fra debutant
Oversatt av Nina Aspen. 
Kriminalroman 260 sider. 
Kr 329,- Kagge Forlag 

Grusomme livsskjebner er ikke noe særsyn i fengsler. 
Hvem kan ha bedre tilgang til traumatiserte forbrytere enn fengselsprester? 

Hovedrollen i Helena von Zweigbergks dystre debutkrim «Det Gud ikke så» er fengselsprest Ingrid Carlberg. 

Takket være forfatterens visuelle presise språk og skarpe persontegning, orker vi å henge med i Ingrids innbitte kamp for å forstå hva som førte den unge dobbeltmorderen Gun til kvinnefengselet. 

Von Zweigbergk bryr seg ikke om det politifaglige, men går inn i de psykologiske og sosiale sidene ved forbrytelsene. 
Ingrid er en ydmyk person og mer engstelig for et meningsløst liv enn for potensielt farlige fanger. 

På bunnen i fangehierarkiet finner hun den unge, sårbare og frastøtende Gun som har slått i hjel et naboektepar med en stekepanne. 
Ingrid kjøper ikke den offisielle monsterversjonen av Gun. 
Hun ønsker å hjelpe henne til å forsone seg med sin skjebne. 

Derfor dukker hun ned i hennes grusomme oppvekst i en seksbarns pinsevennfamilie. 
Glimtene vi får av Guns barndom, får Knutby til å skinne som en pittoresk idyll. 
En annerledes og spennende krim, fint oversatt av Nina Aspen. 
