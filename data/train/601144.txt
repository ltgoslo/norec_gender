Kortlivet bok, langsiktig investering
Dette er en meget aktuell bok, men neppe langlivet. 

John Berg er sjelden vare i den norske offentligheten. 
Han er en forsvarsanalytiker, men uavhengig av Forsvaret, uavhengig av våpenleverandørene, og ikke tilknyttet en tenketank eller et parti. 
Hadde vi hatt flere som John Berg, ville dette landet hatt en mer opplyst samtale om sikkerhetspolitikk. 

Berg er skribent for tidsskriftet Jane’s Defence. 
Nå har han begått en debattbok, en klassisk pamflett, og den handler om det forestående innkjøpet av nye norske kampfly. 
Boken har ett eneste formål, å påvise så grove feil i regjeringens behandling av saken så langt at forfatteren håper det skal inspirere Stortinget til en granskning av saken. 

For den som følger grundig med i flysaken, er det mest kjent kritikk her. 
Men det er også nye ting, som en oppsiktsvekkende og helt sentral historie om hvordan scenarioene som lå til grunn for testingen av flyenes egenskaper ble skjevt tilpasset, til amerikanernes fordel. 
I testene handlet det om angrep på fiendtlig territorium, og ikke om forsvar av Norge eller patruljering av norske havområder. 
Testen handlet rett og slett ikke om kjerneoppgavene. 

John Bergs kritikk av de amerikanske flyene er velkjent, men i denne boken får man mer dybde i resonnementene hans. 
Regjeringen sa at de amerikanske flyene er billigst og best. 
At de er billigst, mener han er renspikket tøv. 
Men den spennende diskusjonen er: 
Hva er flyene best til? 
Norge kommer til å bruke JSF som sitt eneste kampfly. 
For USA vil flyene inngå som ett av en rekke fly med ulike egenskaper. 
Og USA har som stormakt andre behov enn småstaten Norge. 

Boken hadde tjent på mer synlige kildehenvisninger og fotnoter. 
Berg skriver også litt innforstått, og er raus med fagmilitære uttrykk som ikke alltid forklares. 
Dette senker lesbarheten noe. 
Det er en meget aktuell bok, men neppe langlivet. 
Den primære målgruppen er stortingspolitikere, som enten vil eller ikke vil følge Bergs oppfordringer om granskning. 
