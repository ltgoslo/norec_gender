Kvinne-bedåreren
149 sider Pris kr. 349,- Schibsted 

Han var smellvakker og visste det. 
En atletisk skikkelse, slank og veltrent. 
Han kunne få de fleste kvinner, og tok da også for seg, i fjerne utland og i sine nærmeste kretser. 

«Fridtjof Nansen og hans kvinner» heter boken som er forfattet av historikeren og direktøren ved Skimuseet i Holmenkollen, Karin Berg. 

En vakker bok med et fascinerende innhold. 
Berg skriver om Fridtjof Nansens hustruer og noen av hans andre kvinnelige bekjentskaper. 

Brev og dagbøker 

Mye av materialet som presenteres, er hentet fra private brevsamlinger og dagbøker i inn- og utland. 

Nansen ble først gift med Eva Sars (som døde 1907), deretter med Sigrun Munthe. 
I begge ekteskap opprettholdt Nansen forbindelser med andre kvinner. 

Det var smertefullt for kvinnene. 
I et telegram til Nansen i Boston skrev Eva i 1897: 
«Elsker du mig eller klenodiet, livet avhenger av svaret.» 
«Klenodiet» var Dagmar Engelhart. 
Nansen sendte et telegram til Evas 39-årsdag som sa at han elsket henne. 
Han ble tilgitt. 

Mest fokus i boken setter Karin Berg på Sigrun Munthe, som Nansen hadde et forhold til i mange år - mens Eva levde og før Sigrun endelig brøt med Gerhard Munthe i 1918. 

Nansen hadde blant andre en affære med Kathleen Scott. 
Mens ektemannen Robert Falcon Scott slet seg til døde i Antarktis, flanerte Nansen og fru Scott på kunstutstillinger i Berlin. 
Han fridde til henne i 1919 og fikk nei, hun visste om Sigrun som hadde forlatt sin mann. 
Nansen giftet seg med Sigrun senere samme år. 

Nasjonalhelten Fridtjof Nansen var en notorisk rundbrenner. 
Karin Berg fører intet fordømmende språk, tonen er lavmælt og saklig, boken gjør inntrykk. 

Berg har en rekke fine observasjoner og ikke minst spennende tekster til de mange flotte illustrasjonene, som omfatter kunst, en rekke malerier, Gerhard Munthes og mange malere i Nansens nettverk. 

Mange fotografier presenteres for første gang sammen med nye opplysninger. 

GURI HJELTNES 
