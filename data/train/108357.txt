Grøsser uten grøss
Oversatt av Bente Ranveig Hansen 387 sider - kr. 319,- Cappelen 

Tanken om hevn ligger i bunn av denne underholdende krimmen. 
Ronnie er en gutt som har fått barndommen ødelagt hos en fosterfamilie. 
Susan er blitt mishandlet gjennom år av sin stefar. 

Begge er vakre, begavede vinnertyper som har fått stengelen knekket. 
Sammen blir de et livsfarlig hevnerteam. 
Det vil si, kunne ha blitt, om forfatteren Patrick Redmond hadde satt seg fore virkelig å skrive den grøsseren forlaget lover på omslaget. 

I stedet ligner historien mer på en engelsk generasjonsroman i bred, klassisk stil, med utdypende karakterer og forseggjorte miljøskildringer. 
Men igjen hemmet av at forfatteren synes han har måttet følge den forutsigelige oppbyggingen mot et voldelig klimaks. 

Til tross for fallet mellom to stoler, er dette en velskrevet og underholdende roman. 
