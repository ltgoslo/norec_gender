Trolske favntak
Forfatter: 
Stefan Spjut 

Oversatt av Bjørn Alex Herrman 

Sjanger: 
Roman 

Forlag: 
Oktober 

Jeg husker grøsset av et godt eventyr fra hytteturer i ungdommen, men det er lenge siden jeg har forholdt meg til ideen om troll. 
Vel, det skulle ikke mer til enn introen til «Stallo», og så var jeg der igjen. 
Redd, kald og stemt for villskap. 

En mor og en sønn låner ei hytte i skogen. 
Skogens naturlige, vitale mystikk skildres nøkternt og utilgjort. 
En kveld kræsjer moren med en flaggermus når hun skal ut og tisse. 
Den neste ser de en hare og en rev fra kjøkkenvinduet. 
Men så skjer det noe som setter moren ut av spill. 
Gutten får ikke lov å se så han løper ut — og forsvinner. 

En naturfotograf har klart å fange et merkelig vesen på bilde. 
Susso leter besatt etter kilder og tegn på det hun tror er vetter og troll, og oppdager at det finnes en slags sekt som lever midt i blant dem. 
Men det finnes også noen som ikke ønsker at Susso skal komme for nær... 

Med en solid forankring i hverdagen ispedd masse samisk mytologi, bygger spenningen seg sakte og omhyggelig opp i denne kule eventyrthrilleren. 
Når den til slutt treffer, er det i raske, små hugg. 
Har du nok tålmodighet, vil «Stallo» omfavne deg i uoverstigelige beskrivelser av det nord-svenske vinterlandskapet, og uhyrene innenfor. 
