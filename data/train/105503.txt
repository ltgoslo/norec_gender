Bokanmeldelse:Robert Galbraith: 
«Når gjøken galer» 

Magien lever! 
Når J.K. Rowling debuterer som krimforfatter - under pseudonymet Robert Galbraith - føles det som om Harry Potter og Sam Spade lurer et sted mellom linjene. 

Krim 488 sider Kr. 379,- Cappelen Damm 

Ikke misforstå: 
Det finnes ikke et fnugg av Galtvort i Rowlings skittenrealistiske portrett av et dekadent London. 

Her møter vi ingen malacruxer eller dødsetere, men derimot et menasjeri av supermodeller, kjendiser og milliardærer - samt samfunnets mest loslitte tapere. 

Foran kameraene til glupske paparazzier hopper supermodellen Lula i døden fra sin luksusleilighet. 
Eller - hoppet hun? 
Kan noen ha kastet henne ut fra balkongen høyt der oppe i snødrevet? 

Mysteriet etableres allerede på første side - og løper som en blodrød tråd gjennom de 488 sidene. 

Så hva gjør denne boken - oversatt av Heidi Grinde - til en glimrende krimroman? 

Først vil jeg trekke frem språket. 
Rowling skriver med dickensk snert. 
Treffsikre språkbilder avløser tørrvittige kommentarer. 
Bokens barokke toneleie er tiltalende og sjarmerende. 

Dernest vil jeg peke på forfatterens evne til å skape fargerike skikkelser. 

Hovedpersonen Cormoran Strike - en mislykket og gjeldtynget privatdetektiv - er sønnen til en verdensberømt rockestjerne og en lettlivet groupie. 
Strike er fandenivoldsk som Sam Spade og Phillip Marlowe. 

Etter et bombeangrep i Afghanistan bruker han benprotese som plager ham uavlatelig. 
Han har nettopp brutt med sin rike kjæreste og sover på en campingseng på kontoret. 

Livet går i det hele tatt på tverke frem til den dagen Strike får besøk av en styrtrik klient som vil at han skal etterforske Lulas angivelige selvmord. 

Som sidekick - sekretær, ja, men først og fremst talentfull assistent - får Strike hjelp av unge Robin. 
Vikaren Robin viser seg å være litt av et funn - ikke bare for detektiven, men også for oss lesere. 

Dette er en kriminalroman full av låste dører, overvåkningskameraer, alibier, løgner, halvsannheter og motiver. 

Alle kan ha stått bak drapet - hvis hun nå ble drept, da - og den usedvanlig oppmerksomme leser vil nok klare å gjette seg til løsningen. 
Men da må alle klokkeslett, låste dører, spor og villspor holdes styr på. 

Dette er første roman i en serie. 
Jeg gleder meg allerede til oppfølgeren. 
