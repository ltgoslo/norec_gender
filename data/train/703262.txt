Stol på Stiansen
Få om noen norske kokker skriver like gode, grundige og tilnærmet feilfrie oppskrifter som Bent Stiansen. 
Han framstår samtidig som en jovial og nedpå person med et genuint ønske om å gi folk gode matopplevelser, er det får man, hvis man bare følger kokkens instrukser til punkt og prikke. 

Bent Stiansen har drevet den michelinstjernebehengte gourmetrestauranten Statholdergaarden i Oslo i 20 år, og har lært opp en lang rekke dyktige kokker og servitørerer. 
I denne boka besøker han en god håndfull av sine tidligere ansatte der de er nå. 
Dermed er de fleste rettene mer avanserte og tidkrevende enn det man har vært vant til fra Stiansens tidligere bøker, men her byr han også på en del enkle, gode retter merket «personalmat». 
Her lærer vi å lage skikkelige fiskekaker, cassoulet, fisketacos, plukkfisk og komler for å nevne noe. 

Men de mer avanserte rettene er ikke uoverkommelige de heller. 
Vi laget nydelig torsk med friterte jordskokkskall og jordskokkpuré etter Tom Victor Gausdals oppskrift. 
Det så jo absolutt ikke ut som på bildene, men smakte utmerket. 
Statholdergaardens andebryst med rotgrønnsaker og eplesaus gikk også ned på høykant hos store og små. 

Presentasjonene av kokker, råvarer og produsenter er veldig lesverdig og interessant. 
Stiansen er blant annet på besøk hos Magnus Skretting på Hjelmeland, og hos sin tidligere lærling Andreas Myhrvold, nå kjøkkensjef ved Spiseriet i Stavanger konserthus, restauranten som vant Aftenbladets restaurantpris under årets Gladmat. 
Både Myhrvold og de andre kokkene som besøkes er skildret med humor og kjærlighet. 
Her er det lite som minner om hissige Hell´s kitchen-tilstander. 
Resultatet kan restaurantgjester i hele landet nyte godt av.Boken er inspirerende, grundig og nydelig fotografert. 
Det eneste jeg savner er vintips til rettene, men det er en bagatell i den store sammenhengen. 
