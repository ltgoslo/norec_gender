Hest er best
Første bok i serien «Holmegaard» Pris kr. 10,- Cappelen 

For mange nye og gamle og tidligere hestejenter er det fortsatt sånn at hest er best. 
For dem og andre hesteinteresserte kommer det nå en kioskserie fra miljøet: 
Trude Brænne Larsens «Holmegaard». 

Scenen er en storgård i Vestfold med veldrevet stall. 
Der jobber våre helter, den argentinske hesteeksperten Tony Juarez og hans lærling og datterdatter Daniella. 
Hennes mor er død, drept i en rideulykke, og Tony har derfor forbudt datterdatteren å ri, enda hun verker etter det. 

Etter en ulidelig lang start tar boken omsider fart og spiller ut kioskromanens sterke side, plottet og handlingen. 
Dette er en verden der undere kan skje. 
Penger kan ramle ned fra himmelen, lottogevinst er ikke umulig, og testamentariske gaver dukker opp fra intet. 

Daniella er passe eksotisk, sånn som vi nordmenn liker slike heltinner. 
Hun er norsk med latinsk bakgrunn, hardtarbeidende, sterk, men likevel kvinnelig og vakker, temperamentsfull, men tilpasningsdyktig, fyrig men likevel dydig. 
Vi vet at Daniella skal igjennom sine vanskeligheter, men at rettferdighet og lykke til slutt vil havne på riktig sted, akkurat sånn som kioskromanlesere vil ha det. 
