Den frekke gnomen
Mads Eriksen er en av mange dyktige norske humorserietegnere. 
For tiden leverer han stripeserien M til Pondus. 
Men her er forløperen Gnom. 

Gnom er en veltegnet og passe surrealistisk samling ensidere som skildrer livet til den frekke tassen som ødelegger hverdagen til alle oss tapre hverdagsmennesker: 
Eriksens Gnom er dævelen som stapper navlelo inn i navlene våre og strør flass i sengene våre mens vi sover. 
Gnom er karen som bruker tannbørstene våre som badeskrubb om natta. 

Eriksen skildrer den langskjeggete tassen med rød nisselue trædd ned på nesen med passe doser varme og frekkhet. 
Han tegner bra. 
Men poengene blir noe stive og kunstige etter hvert. 
Gnom blir dermed stående som et artig, men noe uforløst debutarbeid fra et tydelig tegneserietalent. 

Mads Eriksen er i slutten av tyveårene. 
Han er nå serietegner på heltid. 
Og vær sikker: 
Han kommer garantert til å gi oss mer levedyktige serier enn Gnom. 
