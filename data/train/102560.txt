Bokanmeldelse:Etgar Keret: 
«Så banker det plutselig på» 

Hva ville du gjort hvis du fant en hemmelig glidelås godt gjemt i munnen til din kjære? 

Fortellinger Kr. 
298,- 285 s. Cappelen Damm 

Etgar Keret er Israels mest populære yngre forfatter og jobber også med film. 
Jeg er glad Kerets redaktører ikke har oppfordret ham til å skrive romaner. 

Den korte fortellingen, «flash fiction», kler alvoret og galskapen han forener. 
Keret bygger ikke fortellinger med klassisk plot. 
Han bygger med en logikk som ligner tankeeksperiments, underbevissthetens og fantasiens. 

En leiemorder som reinkarneres som Ole Brumm. 
En snakkende gullfisk. 
En forfatter som trues på livet til å fortelle historier. 
En som gjennom et lite hull i bakken finner ut at alle løgnene og oppdiktningene han har funnet på i tidens løp, lever virkelige liv. 

En kvinne finner en glidelås i sin elskedes munn mens han sover. 
Hun åpner den, og han forvandles til en udelikat og lite flatterende tysker ved navn Jürgen - et godt eksempel på Kerets fantastisk radikale fysiske transformasjoner som et bilde på de psykiske. 

Samlingen har 38 fortellinger. 
Faren ved å samle så mange i en bok, er at flere fremstår som halvferdige tankeeksperimenter. 
Samlingen er også svært lik de to foregående utgivelsene fra forfatteren, i både form og innhold. 
Men det er nettopp tanken og dens vilkår som undersøkes, og som er Kerets sterkeste kort. 

Keret skriver i et land med stor politisk uro, men dette gis sjelden eksplisitt plass i teksten. 
Unntaket er den komiske sammenligningen mellom konflikthåndteringen i Sverige og Israel i bokens åpningsnovelle. 

Jeg tenker både på Kafka og Beckett under lesningen; en humor som ikke kan eksistere uten et alvor ved siden av. 

Visste du at: 

Etgar Keret er oppvokst i Tel Aviv, hos foreldre som overlevde holocaust? 
Søsteren hans er ortodoks jøde og broren formann for en forening som vil legalisere marihuana i Israel... 
