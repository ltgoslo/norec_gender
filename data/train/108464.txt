Eventyrlig helbredelse
Roman, 208 sider Kr. 
299,- Tiden 

Margaret Skjelbred har begått en utrolig vakker bok om et jenteliv med en nesten dødelig destruktiv start. 
Etterfulgt av en nydelig, klok, kjærlig og nennsom helbredelsesprosess, regissert av hennes morfar. 

Han vier sin livshøst til sin datterdatters tilfriskning, i soning av et uopprettelig svik han har begått. 
I presise poetiske, men likevel lett tilgjengelige bilder gir Skjelbred ord til et lite barns grufulle opplevelser. 

Brobyggeren mellom jenta og traumene hennes er eventyrene, der fattigfolks klokskap, kreativitet, drømmer og erfaringer er lagret. 
Gjennom dem kan livets gåtefulle grusomheter filtreres «som en myk vegg mellom meg og verden jeg ikke har noen forestillinger om». 

Voksne Signhild sitter ved sin morfars dødsleie og oppsummerer livet da hun var syv og Nattbildet viste seg midt på dagen. 
Livet hennes roterte rundt morfaren og historiene hans som han forsøkte å lokke henne ut av Berget det Blå med. 

Forspillet til Signhilds historie begynner med morfarens ekteskap med Signe og hans svik mot datteren deres. 
Hun vokste opp som en foreldreløs, utlevert til andre, mens morfaren flakket rundt i verden. 

Et nydelig portrett av forholdet mellom en gammel mann og hans barnebarn. 
