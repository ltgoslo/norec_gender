Imponerende reiseguide
Dikt 56 sider Kr. 
199,- Gyldendal 

Halvard Foynes' nye diktsamling innbyr til langt mer omfattende og tankevekkende reisevirksomhet enn tittelen skulle tilsi. 

Kystlandskapet i «Ytre Oslofjord» danner et løselig bakteppe for dikterens sansevare registreringer langs livsleia. 
Her er fine skildringer av seksåringens forhold til småfuglene i kirsebærtreet, tidlige overnattinger i den åpne familiesjekta med lukten av lakk og furu, og et nærgående portrett av åtteåringens krigsseilerfar. 

Vi får også tanke- og refleksjonsdikt om rekved og drivtømmer, om språkets muligheter og begrensninger og tider som kommer og går, med og uten oss. 
Foynes imponerer. 
Han vever kunnskap, refleksjon og sansning sammen i sjenerøse poetiske fortellinger som tar oss langt av sted både i tid og rom. 
Den følsomme, såre livsvisdommen balanseres av et velfungerende prosapoetisk språk med overraskende billedkombinasjoner og treffsikre formuleringer. 
Og like under overflaten ligger den langsomme destruksjonen. 
Den målløse forvirringen. 
Det innlærte språket vi skal avlære og spytte ut av oss til slutt. 
Dette er en tilgjengelig og godt gjennomført samling, skrevet av en dreven poet flere burde bli oppmerksom på. 
