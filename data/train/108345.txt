Galskap og reinkarnasjon
Oversatt fra serbisk av Brit Bakker Hauger 391 sider, kr. 398,- Solum 

Romanen mangler de fleste triks og fiksfakserier som ofte brukes for å drive leseren fremover - likevel lykkes forfatteren i å skape en intens, medrivende og berørende tekst. 

Hans hovedpersons liv blir for alltid forandret etter et møte med en hypnotisør. 
Kjæresten forlater ham. 
Han begynner å oppføre seg underlig. 
Hans voldelige og hevntørste sider kommer til overflaten, idet han plages over å ikke vite hva han selv sa under seansen. 
Når denne følelsemessige knuten av en mann så mener seg dødssyk, rakner nettet mellom virkelighet og fantasi. 

Eller gjør det kanskje ikke det? 
Kan det virkelig være at han ikke er psykotisk, men faktisk bærer på en annen sjels historie? 

Siden språket er så ujålete og samtidig utfordrende, antar denne anmelder at oversettelsen har vært god. 
Både dialoger og beskrivelser er tette og elegante. 
De fleste overganger mellom fortellerformene fungerer godt. 
Personene rundt den unge frustrerte skaper engasjement, fra hans syke far til slyngelen Max som selger pistoler. 
Romanen skildres nær en dagbokform, idet et kladdehefte får stor plass. 
Likevel blir den aldri klam eller opprevet. 
Og spørsmålene den stiller rører ved leseren, om man så tror på reinkarnasjon eller ikke. 

MAY GRETHE LERUM 
