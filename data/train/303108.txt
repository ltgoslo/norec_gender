Anmeldelse:Nelly Sachs var blant litteraturhistoriens mest hypnotiske krefter 

Nå er hun igjen gjendiktet til norsk. 

Oktober forlags gjendiktningserie har fått velfortjent skryt den siste tida. 
Her kommer også en liten applaus til Aschehougs serie, som med jevne mellomrom har presentert glitrende klassiske diktere som for eksempel Trakl, Pasolini, Khlebnikov og Vallejo på norsk, godt jobba. 

Nå har Astrid Nordang gjendiktet et utvalg av Nelly Sachs dikt. 

Lidelse og eksil 

Lidelse og eksil 

Sachs dikter om lidelsen, lengselsen og eksilet. 
Hun mottok Nobelprisen i litteratur i 1966. 
Et av de mest sammensatte diktene i dette utvalget, «Landskap av skrik», gir et godt bilde på Sachs poetiske modus. 
Metaforrikdommen er stor. 
Teksten sirkler fra gammeltestamentlige skrifter og jødisk mystikk til krigens største katastrofer: 
Konsentrasjonsleirer i Majdanek og bombingen av Hiroshima. 
Her et lite utdrag fra åpningen: 

«...Over Moria, klippekanten mot Gud / svever offerknivens fane / Abrahams hjerte-sønn-skrik, / det ligger bevart ved Bibelens store øre. 
// Å, hieroglyfer av skrik / tegnet på døds-inngangsdøren. 
// Sårkoraller av knuste strupefløyter...» 

Forbløffende aktuelt 

Forbløffende aktuelt 

Diktet «Alltid» er forbløffende aktuelt, og viser at Sachs dikt har fornyet kraft inn i en ny tid. 
Her er siste strofe: 

«...Alltid / der barn dør / blir stein og stjerner / og så mange drømmer / hjemløse.» 

En kritisk anmerkning til baksideteksten og Nordangs ellers velskrevne etterord: 
Her står det at det med denne boka for første gang foreligger et tversnitt av Sachs' lyriske produksjon for et norsk publikum. 

Det står også at det eneste som finnes på norsk av Sachs er mysteriespillet «Rekviem for Israel», oversatt av Åse Marie Nesse. 
Det er ikke korrekt. 
Nesse oversatte mysteriespillet «Eli» til norsk i 1967, etterfulgt av et utvalg dikt i «Rekviem for Israel» i 1968. 

Mye å hente 

Mye å hente 

Det betyr selvsagt ikke at Sachs ikke er verdt både en ny gjendiktning og presentasjon på norsk. 
For den som våger seg inn i Nelly Sachs mørke, metaforlysende diktning, finnes det mye å hente. 
