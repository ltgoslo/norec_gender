Drageløperen fra Kabul
Oversatt av Elisabet W. Middelthon Khaled Hosseini: 
«Drageløperen» 382 sider Kr. 
298,- Schibstedt 

Historien om Amir strekker seg fra oppveksten i Kabul til flukt mot USA og så retur til det herjede landet i voksen alder. 
Mellom dette utpensles et dramatisk liv, som i stor grad er selvbiografisk inspirert. 

Den unge Amir bærer på skylden etter at han sviker kameraten Hassan, som blir stygt mishandlet. 
Dramatikken begynner og ender med den tradisjonelle dragekonkurransen, der alle jakter på løsrevne drager. 
I lengselen etter farens anerkjennelse trår han feil. 

Siden farens kjærlighet ikke er noen selvfølge for den morløse gutten, utvikles forholdet mellom de to i kast og sprang når de sammen skaper seg et liv i USA. 
Kreftsykdom, kjærlighet, smerte, hat og lengsel presses tett sammen i en handling som både er dramatisk og en smule forutsigelig. 

Pirrer akkurat nok 

Besatt av å ville gjøre godt for gamle synder returnerer Amir til hjemlandet, nå som velstående amerikansk statsborger med mulighet til å hjelpe enkeltmennesker i sitt knuste, håpløse og nå Taliban-styrte land. 

Skildringene av barndomsminnene eier en indre glød. 
Selve handlingen pirrer akkurat nok til at man aldri kjeder seg, selv om romanen virker litt utvannet mot slutten. 
Det er også interessant å lese en afghaners beskrivelse av sitt møte med det ukjente samfunnet i USA, og hvordan hans far kjemper for sin nye verdighet og takler alvorlig sykdom. 

Men forfatteren sklir over i ukebladnovellen når han skal skildre blant annet kjærligheten mellom mann og kvinne, og på den andre ytterlighet den groveste vold. 
Avslutningen er hakket for forutsigelig og søtladen. 

MAY GRETHE LERUM 
