Bokanmeldelse:Asgeir Ueland: 
«Tungtvannsaksjonen» 

Undertittelen til denne boken er «Historien om den største sabotasjeaksjonen på norsk jord», og da vil de fleste historieinteresserte vite at det dreier seg om anslaget mot Norsk Hydros anlegg på Vemork. 

Dokumentar 352 sider Kr. 399,- Gyldendal 

Hensikten var å stanse tyskernes mulighet for å produsere tungtvann, som igjen var en forutsetning for nazistenes atomprogram. 

Sabotasjeaksjonen natt til 28. februar 1943 var vellykket i første omgang, men ble likevel fulgt opp et år senere da man senket fergen på Tinnsjøen på vei fra anlegget med nyprodusert tungtvann. 
Under denne siste aksjonen mistet 14 nordmenn og fire tyskere livet. 

Ifølge forfatteren er dette den første samlede fremstillingen av disse aksjonene, og her møter vi igjen «heltene fra Telemark» 
- Joachim Rønneberg, Jens Anton Poulsson og Claus Helberg, for bare å nevne noen. 
Også Leif Tronstad deltar i en viktig birolle. 

Ueland har likevel valgt å legge særlig vekt på historien til en av de minst kjente av de norske agentene, nemlig Einar Skinnarland, som tilbrakte over tre år i felt, det vil i hovedsak si på Hardangervidda og i tilstøtende dalfører. 

Det er i seg selv en utrolig historie, som det er fortjenstfullt at blir hentet frem i lyset. 
Den mer kjente dramatikken rundt aksjonene tåler også godt å bli fortalt om igjen. 

Det gjelder blant annet den om sabotørene som flyktet 500 kilometer på 19 dager før de kom seg over grensen til Sverige. 
Også Claus Helbergs ensomme flukt tåler gjenlesning, full som den er av fantastiske detaljer. 
Som den natten på rømmen han tilbrakte på hotell, vegg i vegg med mannen som styrte Norge, rikskommissær Josef Terboven. 

Asgeir Ueland er en både velformulert og grundig forfatter. 
Noen stor stilist er han imidlertid ikke, og boken lar derfor en del tilbake å ønske både når det gjelder litterær spenst og språklig engasjement. 

Langt på vei hevder forfatteren at tungtvannsaksjonen var en britisk initiert og styrt operasjon. 
Mulig det, men heltene fra Telemark er like fullt våre egne. 
