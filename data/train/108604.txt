Kampskrift mot Bush
Oversatt av Alexander Leborg 264 sider, kr. 299,- Aschehoug 

Oppfølgeren til den internasjonale bestselgeren «Dumme hvite menn» er en sjeldenhet i samtidslitteraturen. 

Filmskaperen og forfatteren Michael Moore har skrevet en 100 prosent politisk bok, med det ene mål for øye å få USAs president George W. Bush bort fra makten. 

Humoren er fortsatt hans viktigste fortellergrep, men de utallige kildereferansene gjør dette like mye til en dokumentarbok. 
De som trodde at Moore allerede hadde blåst seg ferdig, og at vi allerede vet hva han har på hjertet, vil bli gledelig overrasket. 

Hovedbudskapet er riktignok det samme som før: 
USA styres av en ikkevalgt president i allianse med landets største konserner. 
Han sender kynisk ungdommer for å dø i en krig basert på løgner. 
Og han er i ferd med å rasere det lille som er igjen av velferdstilbud i USA. 

Noen av kapitlene er skrevet som brev til Bush, ett er en monolog fra Gud, ett er formet som en håndbok under tittelen «Hvordan du kan snakke med den konservative svogeren din.» 

Innledningsvis tematiserer han båndene mellom USA og Saudi-Arabia, og mellom Bush-familien og bin Laden-familien. 

På mesterlig vis presenteres paradoksale sammenhenger og hendelser, med utførlige kildehenvisninger.Deretter radbrekker han Bush-administrasjonens strategier i krigen mot terror, hvor «koalisjonen av de villige» betegnes som «de tvungne, bestukkede og skremtes koalisjon». 

Moore legger også frem statistikk for å vise at terror antagelig er noe av det minst farlige som fins, og han fyrer løs mot storebrorsamfunnet som etableres for å bekjempe den. 

Mot slutten henvender han seg direkte til liberalt innstilte amerikanere og gir dem råd om hva de kan gjøre for å sikre at Bush ikke vinner valget til høsten. 

Det vises også til tallrike spørreundersøkelser som viser at amerikanerne slett ikke deler de konservatives politikk og verdisyn. 

De er langt mer liberale og venstreorienterte enn både de selv og ikke minst europeerne har inntrykk av, men sliter med å komme seg til stemmelokalet. 

Svært aktuell og høyst anbefalt lesning. 

STEN INGE JØRGENSEN 
