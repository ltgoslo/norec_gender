KRIM:Stavanger–forfatter med herlig action 

"Dødelig virus" har et herlig driv, og masse medrivende action. 

Egil Foss Iversen: 
Dødelig virus. 
Krim. 
262 sider. 
Commentum forlag. 

Et dødelig virus fra andre verdenskrig blir stjålet fra en norsk gruve, som også inneholder nazi–gull. 
Major Cato Iversen fra Forsvarets etterretningsorganisasjon rykker ut med sitt lag, og skyter på fienden. 
Den norske soldaten Årstad blir drept i sammenstøtet, en god venn av major Iversen: 
"Han hadde et ønske om å skade dem sto bak alt dette, skade dem så hardt at de aldri ville reise seg igjen". 

Major Iversen tror ikke det er en tilfeldighet at viruset stjeles samtidig som hans forlovede, virolog Sophie Larsen, er i Tyskland for å delta i et hemmelig forskningsprosjekt. 
Iversen tar opp jakten på viruset og sin forlovede, for å hindre en katastrofe verden ikke har sett maken til. 

Det er befriende å lese en krim med så mye sanseløs action. 
Skurkene prøver å drepe 
Iversen gang på gang. 
Action–scenene står ikke tilbake for hverken Jason Bourne eller James Bond. 
Handlingen meisles fram gjennom korthugde og effektive setninger. 

Major Iversen er en høy og sjarmerende type: 
"Ikke en slik glansbildetype, men røff og mandig". 
Vi får ikke vite så mye om ham, bare nok til at han blir en helt vi helhjertet heier fram. 

Det eneste minuset er de hensynsløse og hjerteløse skurkene. 
Dette er barn og barnebarn av gammelnazistene. 
De har røtter til IG Farben, som skodde seg på Holocaust. 
Eller de er sønner av SS–offiserer. 
For eksempel den ekte Jurgen Stroop. 
I følge boka ble Stroop slett ikke henrettet i 1952, men drept i et internt oppgjør 97 år gammel. 
Det er litt over toppen med sånne skurker. 
Gammelnazistene er gammelt nytt. 

At planen er å drepe store deler av Polens befolkning med viruset som hevn for Hitler, blir også litt mye å svelge. 

Men jeg velger å se humoristisk på skurkene. 
Røverromaner med superslemme nazister i nøkkelrollen er en egen sjanger. 

Forfatter Egil Foss Iversen bor i Stavanger og har tidligere gitt ut "Ørnens skygge" og "Dødelig tro. 
Han har skrevet en meget underholdende og spennende bok. 
Jeg gleder meg til å lese flere eventyr om major Cato Iversen. 

LES OGSÅ: 
