Bokanmeldelse:Ellen Grimsmo Foros: «Åkeren» 

Ellen Grimsmo Foros (38) dyrker frem åkerens erotiske språk. 

Dikt 45 sider Kr. 
199,- Forlaget Oktober 

Foros er en poet man bør se opp for. 
Derfor: 
Pløy dere igjennom «Åkeren». 

Det er sjelden bondekost å lese en så litterært begavet fremstilling av jordbrukslivet. 
Her er det et høylass av ord som ikke kan stues bort på en låve; setningene ploger seg gjennom sidene, og leseren blir plantet inn i agrikulturens poetiske univers. 

I «Åkeren» finner vi et jeg og et du fra samme bygd, som i starten «møttes hemmelig ved løa». 
Såing av frø gjør veien kort til skildringer av det erotiske mellom karakterene: 
«du forklarer kjønnet som opphovna/etter plogens sammenstøt med en stein». 

Mot slutten blir det politiske og byråkratiske trukket inn med «i månens løp vil åkeren reise seg/og vinden tegne redslene våre i den/ slik også veiplan høringsrunde og anleggstart er åkerspråk». 

Dette forsterker min største innvending: 
Poeten kunne ha gjort «Åkeren» til et større og enda viktigere verk ved å åpne opp og la samfunnet rundt komme mer med. 

VISSTE DU AT... 

Ellen Grimsmo Foros debuterte med diktsamlingen «Går det an» i 2006 og fulgte opp med «Jordbok» i 2008? 
