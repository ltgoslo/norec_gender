Bokanmeldelse:Jonas Hassen Khemiri: 
«Alt jeg ikke husker» 

Svenskene misunner oss kanskje Therese Johaug og Martin Johnsrud Sundby, men de har noe som er enda bedre: 
Fantastiske Jonas Hassen Khemiri. 
«Alt jeg ikke husker» er en sensasjonell god roman. 

I 2003 skapte Jonas Hassen Khemiri furore i Sverige med debutromanen «Et øye rødt», som ble skrevet på mellomsvensk, en blanding av svensk og innvandrerslang. 
Boken solgte over 100 000 eksemplarer og Hassen Khemiri fikk en solid posisjon i skandinavisk samtidslitteratur. 

Med «Alt jeg ikke husker» har han plassert seg blant de aller beste. 
Romanen ble i fjor tildelt Augustprisen, vårt nabolands svar på Brageprisen. 
Neste skritt kan fort bli Nordisk Råds litteraturpris. 

I «Alt jeg ikke husker» er hovedpersonen død. 
Samuel, i starten av 20-årene, omkom i en bilulykke. 
Eller, var det et selvmord? 
En svensk-tunisisk forfatter (Hassen Khemiri selv?) forsøker å finne ut hva som skjedde ved å intervjue Samuels venner og familie. 
Han samler sammen deres minner og skriver frem Samuels historie. 
Der det oppstår hull, bruker forfatteren sine egne vonde erfaringer. 
For han har selv mistet noen som stod ham nær. 

Romanen krever en oppvakt leser. 
Det er en fysisk fortelling, dette er ikke en bok du tar med deg på sydenferie. 
Du må som leser hele tiden være på, fremoverlent. 
Khemiri veksler mellom fortid og nåtid, mellom flere plan, mellom ulike fortellere i korte avsnitt. 
Fortellerstilen er noe kompleks, men den er så konsekvent at man raskt venner seg til den. 

Om forfatteren: 

Fått med deg VGs siste bokanmeldelser? 
Sjekk her! 

Blant de ulike stemmene er det kameraten Vandad, venninnen Panteren og eks-kjæresten Laide som forteller mest. 
Alle tre representerer ulike deler av Stockholms samfunnslag: 
Den småkriminelle og storvokste Vandad, den kunstneriske Panteren og den politisk engasjerte Laide. 
Ingen av dem blir kjent med hverandre, det eneste de har til felles er Samuel. 
Og her kommer vi mer inn på hvem Samuel var. 
For hvem var han egentlig? 
Var han en person som hele tiden skiftet personlighet, avhengig av hvem han omgikk? 

Det var viktig for Samuel å oppleve noe nytt, å legge dem til «Erfaringsbanken». 
Han var en type som kunne spørre vilt fremmede om deres definisjon på hva kjærlighet er. 
Og kjærlighet er et veldig sentralt tema her. 
Det samme er økonomi og pengenes makt: hvem betaler for hva, hva gjør penger med hvordan man oppfører seg? 

De mest solgte bøkene i 2015: 
Sjekk lista her! 

De ulike fortellerne har ulike versjoner om hva som har skjedd. 
Mot slutten av boken skifter historien gir: avsnittene blir kortere og det kommer nye opplysninger som setter Samuels forhold til en av vennene i nytt lys. 

Når siste setning er lest, sitter jeg igjen med gåsehud. 
Stor litteratur har den evnen, å skape fysiske følelser hos leseren. 

Jonas Hassen Khemiri er et fantastisk forfattertalent som bare må dyttes ut i resten av verden med all mulig kraft. 
Og «Alt jeg ikke husker» er en sensasjonell god roman som du bare må lese. 
Oversatt av Andreas Eilert Østby. 
