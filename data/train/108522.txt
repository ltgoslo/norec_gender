Klart og skjørt
Kr. 329,- Gyldendal 

Tre samtidsmennesker fanges midt oppi parforhold, hytteturer, hardt arbeidsliv og rucola-salat-spising i Annette Mattssons nye roman. 

Tre ulike traumer preger dem. 
Samboerparet Sara og Jon kommer over et ulykkessted på bilreisen til den etterlengtede hytteferien. 
Et ungt par har kjørt av veien. 
Denne opplevelsen endevender forholdet mellom Sara og Jon, som begge må ta noen runder med sine egne tap. 
Mozzarellafrokostene og skalldyrkveldene går ikke helt som planlagt, selv om hvitvinen fortsatt er strågul som bare det og svabergene like blankskurte. 
Romanen tar tak i en skjørhet som preger den trygge tilværelsen karakterene samvittighetsfullt prøver å bygge opp. 
På overbevisende vis kretser Mattsson inn dramatiske tapsopplevelser som setter virkeligheten i et nytt lys for den rammede, samtidig som verden fortsatt er verden - som om ingenting hadde hendt. 
Den stilrene fremstillingen blir av og til litt langtekkelig, og den er ikke maksimalt elegant, men det er like fullt fengslende å entre denne hverdagslige verdenen som brytes opp av det uventede og rystende. 

SUSANNE HEDEMANN HIORTH 
