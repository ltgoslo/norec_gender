Denne boka er en soleklar julegave til alle tweens
Sjarmerende barnebok om en tenårings frenetiske kamp for tilværelsen. 

«Hvis livet mitt fortsetter på denne måten, er jeg død av stress før jeg fyller 14». 
Den drastiske konklusjonen dras av Anton; en liten fyr med snilt hjerte, store ører, håpløs far og nydelig kjæreste. 
Anton har en lei tendens til å tråkke i salaten og gjør det allerede første dag på ungdomsskolen. 
Han kommer i skade for å drite ut læreren, helt uten å mene det. 
De tøffeste, kule gutta sirkler ham inn som en av dem. 

Og Anton prøver virkelig å gli inn, men det er krevende øvelse å være noe man ikke er. 
Det er konstant krise og katastrofe-avverging og et akk så strevsomt liv for Anton. 

Livet på savannen 

«Anton og andre flokkdyr» er Gudrun Skrettings andre bok om trettenåringen Anton, hvis mor «rotet seg inn under» bussen. 
Denne gangen reises det store spørsmål om identitet og tilhørighet. 
Anton svarer på sitt eget originale vis når pappas kjæreste spør hvordan det nye livet på ungdomsskolen er: 
«Omtrent som på savannen». 
Med gnuer og løver. 
Det er spis eller bli spist, jenk deg eller vær utenfor. 

Men hvor langt skal man strekke seg for å bli godtatt av en flokk? 
Og hva med den gamle flokken, bestående av venner som Ole – elskelig, men nerd til fingerspissene? 
Anton beslutter å kule opp barndomsvennen for å redde sitt eget image. 
Det går ikke spesielt bra, men leseren får seg en god latter. 
Sjarmfaktoren er i det hele tatt høy i boka, som er fin til egenlesning og perfekt til samlesning, enten foreldre eller barn leser høyt. 

Kampen for tilværelsen 

Boka er lenge bare lettbent underholdning, men fordypes heldigvis etter hvert. 
Det er her skillet mellom en leseverdig og en god barnebok går. 
Det må finnes mothaker og nyanser i fortellingen som utvider leserens forståelse. 
Skretting bruker billedlige elementer for å få til dette. 
Særlig fortellingen om elefantene, som gjemmer de minste og mest sårbare i midten av flokken, underbygger godt tematikken. 
«Survival of the fittest» nyanseres på rørende vis i boka. 

Skretting er også en god historiesnekker. 
Alle delfortellingene har betydning i det solide byggverket boka er. 
Slutten av boka er riktignok i overkant sukret og de klassiske elementene mange - den rare pappaen, de tøffe gutta, den tykke jenta, den gamle naboen osv - men sjarm og klokskap oppveier for dette. 
«Anton og andre flokkdyr» en festlig, lun fortelling om en tenårings frenetiske kamp for tilværelsen, og en soleklar julegave til alle tweens. 
