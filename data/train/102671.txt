Bokanmeldelse:Tore Skeie: 
«Jomfruen fra Norge» 

Suveren fremstilling av det svikefulle storpolitiske spillet mellom nordiske konger og adelsmenn i middelalderen. 

Dokumentar 312 s 
Kr 369,- Spartacus 

Tore Skeie populariserer og anskueliggjør så lesningen blir en fryd og interessen for historiske prosesser og personligheter fornyes. 
«Jomfruen fra Norge», Ingeborg Håkonsdatter, datteren til kong Håkon V Magnusson og dronning Eufemia, er bare en liten brikke som settes tidlig i spill når hun allerede som spedbarn loves bort som hustru til den svenske hertugen Erik Magnusson på slutten av 1200-tallet. 

Barnevernet hadde nok lite å si på denne tiden, som domineres av konger og kongsemner fanget i en altoppslukende og hensynsløst jakt etter landområder og borger, verdifulle gods, strategisk riktige ekteskap og rett til trone og land. 

Kriger og feider kommer og går, maktallianser forsegles etter møter ved Götaelven bare for å brytes ved neste korsvei. 
Hovedaksen i fortellingen er forholdet mellom Erik og Håkon. 
Den ene en sjarmerende spradebasse med uovertrufne talegaver, en karismatisk personlighet og et militærtaktisk geni med en til da ukjent skruppelløshet som sitt viktigste våpen. 

Den andre den siste av «de gamle» norske kongene og den ettertrykkelige taperen i dette råtne gamet, som til slutt har bare en datter å tilby sin overmann. 

Skeie forteller og fortolker med stor troverdighet. 
Og det slår en under lesningen: 
Hvorfor i all verden er det ikke laget film av disse historiene? 

For Skeie viser at nordisk middelalder har alt som kreves av gode fortellinger: 
Maktvilje, svik og kjærlighet. 

Visste du at ... 
Tore Skeie debuterte med en bok om adelsmannen Alv Erlingson, også den fra tiden omkring år 1300, et prosjekt han vant Spartacus' historiekonkurranse med. 
Boken fikk svært gode anmeldelser. 
Forfatteren er middelalderhistoriker, født i 1977. 
Dag Solstad har vært språkkonsulent for denne utgivelsen. 
