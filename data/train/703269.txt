Nytt liv for Rocky
5 
Har du lurt på hvordan det er å være gjest hos Fredrik Skavlan? 
Svaret får du i første nummer av det gjenopplivete "Rocky"-bladet. 

Egmont forlag la ned "Rocky" ved nyttår. 
Pelikanen forlag har bokrettighetene til tegneserien og ga ut "Rocky & Edith" i fjor, mens Bestselgerforlaget nå overtar utgivelsen av heftene. 
Første nummer er ute, og de neste vil følge med seks ukers mellomrom. 

Bladformatet er endret til det mer vanlige, men med et ekstra tykt førstenummer. 
Der skildrer Rocky-forfatteren Martin Kellerman på selvbiografisk vis sitt besøk på "Skavlan". 

Det er altså Kellerman som var der, men som vanlig i tegneserien blir han til hunden Rocky. 
Fredrik Skavlan er mer gnageraktig, passende for en talkshow-vert. 
Karl Ove Knausgård, som forøvrig er involvert i Pelikanen forlag, var gjest i samme program. 
Han likner en ulv, mens Robbie Williams er en lubben fugl. 

Skavlan-besøket forløper med vanlig Rocky-paranoia. 
I bladet gis det også plass til glimt fra Rockys 15 år lange serieliv. 
Det startet da svenske Martin Kellerman fikk sparken, ble dumpet av kjæresten og begynte å tegne seg selv som en hund. 
Siden har vi fulgt livet hans, venner, kjærester og store og små hendelser. 

Første nummer lover bra, med et stort pluss for gjesteserien "The worst boyfriend ever award" av svenske Liv Strömquist. 
Hvem har vel tenkt på hvilken drittsekk Albert Einstein egentlig var? 
Karl Marx og Pablo Picasso kommer ikke så langt bak, mens Sting får gjennomgå for en sangtekst. 
