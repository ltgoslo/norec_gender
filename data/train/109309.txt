John Perry:«Kunsten å prokrastinere» 

Du kjenner deg igjen: 
Det er noe du skulle ha gjort, men så gjør du noe helt annet i stedet. 
Å prokrastinere kalles det. 
«Utsette» på godt norsk. 

Selvhjelpsbok 117 sider Kr. 
199,- Aschehoug 

Om dette fenomenet har filosofen John Perry skrevet en bok. 
Visstnok usigelig morsom, klok og lærerik - etter omtalen å dømme. 
Så jeg gledet meg til å lese den. 

Dessverre. 
Meg traff den ikke i det hele tatt. 

Sannsynligvis har jeg allerede svart belte i prokrastinering. 
Jeg lærte ikke stort. 
For denne leser rommet boken side opp og side ned med pussige selvsagtheter. 

Men den er jo så morsom, hevdes det. 
Hm. 
Jeg trakk på smilebåndet en og annen gang. 
Men morsom? 
Nja. 

Det «morsomme» bunner vel helst i det faktum at noen hver av oss kjenner seg igjen når Perry skildrer sin irriterende uvane med å utsette og forhale, skyve foran seg og «glemme» - kort sagt: å prokrastinere. 

John Perry skriver med en stor porsjon selvironisk sjarm, det skal han ha. 
Stilen er slentrende og underfundig, og oversetter Trond Lundberg har ikledd boken en behagelig norsk språkdrakt. 
Men det hjelper ikke. 
For meg var tittelen det morsomste ved hele boken. 
