Boken som vi alltid savnet
324 sider. 
Pris Kr. 448,- Akilles Forlag 

Faktisk var han også den eneste nordmann som deltok i dette OL. 
Reisen på 11 døgn i båt og 40 timer på tog ble for vanskelig og dyr. 
Norge som nasjon deltok ikke. 
Men råsterke Bernhoff fra Saltdal i Nordland, hadde krysset Atlanteren året før, meldte seg inn i Den norske Turnforening i Brooklyn, ordnet pass, kvalifiserte seg for OL og stilte med amerikansk flagg på brystet. 

Historien er bare en av mange mer eller mindre ukjente deler av norsk idrettshistorie som endelig er lagt inn mellom to permer. 
Praktverket om olympiske sommerleker fra 1896 til 2004, er ganske enkelt boken idrettsinteresserte alltid har savnet. 

Spesielt etter at OL-komiteen sluttet å gi ut sine egne «årbøker» etter 1994, ble norsk idrett fattig på sentral informasjon. 
Nå har vi fått det titalls igjen med profesjonalitet, journalistisk oppfinnsomhet, statistisk nøyaktighet og gjennom elegant design. 
Altså ikke bare for de sportsgale. 

Rett nok nager det Per Jorsett at tre norske OL-utøvere har avgått ved døden etter at boken ble trykt. 
Slike «feil» gir uopprettelige ergrelser i et innbarka statistikersinn, men er til å leve med for oss andre. 

For enhver person med antydning til faktainteresse, er bokens statistikker en gullgruve. 
Den er unik i sitt slag. 

Fakta er likevel bare en underbygging av alle interessante historier som forfatteren har gravd fram fra samtlige sommer-OL. 
Åge Dalby er blitt direktør for OL-museet på Lillehammer. 
Men han har tatt med seg sansen for de pirrende detaljer og gode historier fra tiden både i trykte og elektroniske medier. 

Boken omhandler suksesser, nederlag og skandaler, tegner historiske perspektiver og gir leseren grunnlag for et mer helhetlig og historisk syn både på norsk og internasjonal idrett. 
Alt fra antikkens leker år 776 før Kristus, til Andreas Thorkildsen leverte sin sjokkseier med årets beste olympiske spydkast. 

Et vell av til dels ukjent billedmateriale gir boken en ytterligere dimensjon. 
Likevel et lite sukk: 
Hvorfor er en av våre to gullbehengte seilerprinsesser avspist med noe som ligner en tur på fjorden mens hun venter på vind? 

Bokens oppfølger er allerede på beddingen: 
Om to år kommer den fullstendige historien om olympiske vinterleker. 

Og da er den tidligere skøyteløper Åge Dalby virkelig på hjemmebane. 

ROLF ARNE ODIIN 
