Strålende undergang
283 s. kr. 329,- Med mini-essay av Henrik H. Langeland. 
Damm. 

Over åpent hav sitter Tender Branson alene i en jumbojet. 
Han har kapret flyet, satt av alle passasjerene og flygeren har nettopp hoppet ut i fallskjerm. 

Han kan ikke selv fly maskinen, han venter på at den skal styrte, men først vil han fortelle sin besynderlige historie til flyets svarte boks. 
Den amerikanske forfatteren Chuck Palahniuk er mest kjent for «Fight Club» fra 1996, og som ble filmatisert i 1999. 
«Nedtelling» kom samme år som filmen, og er en dyster og tragikomisk fortelling om Tender Branson, som har vokst opp i en religiøs sekt, hvor han levde helt avskåret fra omverdenen til han en dag ble sendt ut for aldri å kunne vende tilbake. 
Hans liv minner om robotens, så en dag viser det seg at han er den eneste overlevende fra sekten, alle andre har begått selvmord. 
Og vips: 
Den ordinære arbeideren er blitt ekstraordinær. 

På et øyeblikk blir han omgjort til en TV-predikant som i ren marionettstil, styrt av en grisk agent, reiser rundt i USA og selger sine produkter. 
En dukke som gjør alt etter manus, og ved massiv mediedekning og en besynderlig venninne fremstår som en frelser for massene som vil høre på. 
Til den svarte boksen prøver han å forklare med egne ord hva som faktisk skjedde, slik at noen kanskje kan skjønne hvorfor det gikk som det gjorde. 
Palahniuk har skrevet en temmelig unik bok om et menneske frarøvet fri vilje fra barnsben av. 
Det er blitt et skrekkscenario, full av absurde episoder og ikke så rent lite tankevekkende. 
Boken er spekket med bisarr informasjon, og mens man venter på den endelige eksplosjonen, er det mang en lattervekkende sekvens, hvor man ikke vet om man skal sette latteren i halsen eller brøle den ut. 
Undergangen virker uunngåelig, godt hjulpet av bokens paginering, som teller ned. 
Det kan bare ikke gå bra, men for en leseropplevelse det er underveis. 
