Bokanmeldelse:Bergsveinn Birgisson: 
«Den svarte vikingen» 

Begrepet slektsforskning får en ny dimensjon i denne boken der forfatteren tar på seg oppgaven med å fortelle historien om sin egen familie 30 ledd tilbake i tiden. 

Dokumentar 386 sider Kr. 399,- Spartacus 

Det er en historie som begynner i Rogaland i 846, da kongesønnen Geirmund Heljarskinn blir født. 
Hans mor er trolig av sibirsk avstemning, og med sine mørke, mongolske trekk skiller Geirmund seg ut fra de andre vikingene. 

Det hindrer ham ikke i å bli en suksessrik landnåmsmann på Island, der han ender etter opphold både i Sibir og Irland. 

Som så mange andre norske vikinger på flukt fra Harald Hårfagres regime, etablerer han en ny tilværelse på Island og slår seg stort opp som handelsmann med så vel treller og naturprodukter som hvalrosstenner, spekkolje, edderdun og tauverk. 

Med stor fortellerglede, engasjement og et levende språk tilbyr forfatteren Birgisson et bredt kulturhistorisk innblikk i vikingtidens verden. 
Samtidig som han åpent legger frem for leseren sin egen tvil om de usikre og til dels tåkelagte kildene han har å basere seg på. 

På det beste er det en spennende historie han forteller, på sitt verste er det en historie som truer med å drukne leseren i et vell av navn og detaljer. 

Det siste skyldes nok at forfatteren blir for forelsket i sitt eget sporarbeid og ikke helt vet å begrense kildebruken sin. 

Men det er likevel imponerende at islandske Bergsveinn Birgisson på denne måten er med på å videreutvikle den helt særegne profilen med historiske fortellere som Spartacus har etablert de siste par årene, og som også omfatter navn som Tore Skeie og Øystein Morten. 
