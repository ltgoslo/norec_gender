Bill Clintons krim-president er komisk lytefri
Men bokdebuten for øvrig er helt grei. 

USA er i trøbbel. 
Et ødeleggende virus - det farligste verden noensinne har sett - truer med å mørklegge nettet. 
Det betyr at all infrastruktur klapper sammen; økonomi, helsevesen, strøm, vannrensing. 
Det igjen vil føre til at mange tusen dør, og at USA settes tilbake til «the dark age». 
Kun én mann kan redde landet fra undergangen. 
Det er den helstøpte presidenten selv, her ved navn president Duncan. 
Han må gå undercover, og er villig til å ofre både helse, liv og karriere for å redde landet han elsker så høyt. 
Jeg røper ikke for mye om jeg sier at det klarer han. 

Det er ikke hverdagskost at en ekspresident debuterer som krimforfatter. 
En helt alminnelig debut er det jo heller ikke. 
«The president is missing» er et samarbeid mellom Bill Clinton og James Patterson. 

Sistnevnte skriver thrillere og underholdningsromaner, og om kvantitet alene skulle bedømme et forfatterskap, ville sistnevnte ligge i verdenstoppen. 
Bøkene hans er solgt i mer enn 300 millioner eksemplarer, og han var den første som solgte over én million e-bøker. 

Blottet for humor 

Sett i forhold til sjangeren, er denne krimmen helt grei både i driv og språk. 
Tematikken er like aktuell som den er skremmende. 
Det åpner med en høring der presidenten må svare for hvorfor han har latt en verdens farligste cyberterrorist slippe unna. 
Det er tyrkeren Suliman Cindoruk, leder av terrorgruppa «Sønner av Jihad». 
Det er også to ungdommer involvert. 
Geniale hackere selvsagt, men med samvittighetskvaler. 
Spørsmålet er hvilket land som står bak hackingen. 
Det blir samtidig avdekket at det er en angiver i presidentens mest betrodde stab. 
I tillegg er det en parallellhistorie der vi følger en kvinnelig leiemorder som dreper med kaldt blod mens hun lytter til Bachs kantater. 

Forfatterparet har med andre ord ikke spart på noe, i plott som har James Bond-aktige dimensjoner. 
Jeg skulle bare ønske at boka også hadde noe av Bonds uhøytidelige humor og lekenhet. 
Det har den ikke. 

Presidenten selv er lytefri inntil det komiske. 
En trofast enkemann som savner sin kone og elsker sin datter. 
Han er tidligere krigshelt fra Irak og lider av en livstruende blodsykdom. 
Boka er fortalt i jeg-form, muligens for at vi lesere skal føle vi er på innsiden hos en amerikansk president. 
I mine øyne er det et uheldig valg. 
Det er alltid vanskelig når en lytefri person selv presenterer sine utmerkede menneskelige egenskaper. 

Pompøst fra Clinton 

Den store snakkisen i USA har vært hvorvidt kvinneglade Clinton ville bake inn noen saftige sexscener i boka. 
Svaret er nei. 
Boka er blottet for kjønnsliv, og det eneste hintet om noe skandaløst, er at presidentens nærmeste medarbeider kalte en konkurrent «cocksucker». 
Spekulasjonene har også gått på i hvor stor grad Clinton har bidratt til boka. 
Her har stilometriske undersøkelser avslørt at Patterson har skrevet selve krimmen, mens Clinton står bak et slags etterord. 
Det siste er en pompøs sak om å sette landet framfor politisk renkespill. 
Det avsluttes med et «May God bless the United States of America and all who call it home». 
De er ikke akkurat smålåtne over der. 
