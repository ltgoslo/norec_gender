Bokanmeldelse:Geert Mak: 
«USA» 

Geert 
Mak krysser det amerikanske kontinentet i John Steinbecks fotspor i denne utforskingen av USA. 

Sakprosa 470 sider 399 kr. Cappelen Damm 

Den nederlandske journalisten og forfatteren Geert Mak ble kjent for et norsk publikum gjennom TV-serien og boken «Europa». 
Hans siste prosjekt har vært å reise med bil gjennom USA, der han har fulgt John Steinbecks rute fra 1960, da den berømte amerikanske forfatteren skrev «Travels with Charlie». 

Steinbecks bok er i ettertid betraktet mer som fiksjon enn sakprosa, da han skal ha diktet opp mye av handlingen. 

Heller ikke Geert Maks opplevelser synes spennende nok til å fylle bokformatet, men han velger å kompensere med storstilt lån fra historiebøker. 

Resultatet er anstendig. 
Mak konsentrerer seg om de begivenheter og konflikter som har vært viktigst i formingen av det amerikanske samfunnet, og er en svært god formidler. 
Selv folk som mener å kjenne USA ganske godt, vil ha mye å lære. 

Men helt vellykket blir prosjektet aldri. 
Mak sprenger ikke rammene for hva europeere allerede tror om USA - at landet er på nedtur, og forresten ikke var særlig bra før i tiden heller. 
Fra midten av boken begynner han dessuten å gjenta seg selv. 
Litt pinlig blir det når han skriver to ganger om tapene av menneskeliv under Vietnamkrigen, og til overmål oppgir forskjellige antall dødsfall. 

Like fullt: 
Dette er definitivt en sympatisk bok, med en livfull og stort sett klok fortellerstemme. 

Som bonusmateriale får man også et fascinerende portrett av John Steinbeck, fint innflettet i historien. 

Oversatt av Egil Rasmussen. 
