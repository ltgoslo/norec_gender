Bokanmeldelse:Markus Zusak: 
«Jokeren» 

Når man først sitter fast i dårlige kår og en traurig virkelighet, er det mulig å røske hue ut av ræva? 
Omtrent slik ville hovedpersonen 
Ed kanskje summert temaet for denne morsomme og røffe ungdomsromanen. 

Ungdomsroman Oversatt av Elin Brodin 444 sider. 
Kr. 299,- Cappelen Damm 

Den 19 år gamle drosjesjåføren har ikke høye tanker om seg selv. 
Faren døde ensom og alkoholisert, og mor er en nådeløs kjeftesmelle. 

Ed henger sammen med et par andre utskudd og er hjelpeløst forelsket i en prostituert, men føler seg bare elsket av den stinkende bikkja si. 

Historien starter med en hysterisk bankran-hendelse, og så begynner universets hjul å spinne: 
Som i en «Sofies verden» dukker underlige beskjeder opp, tegnet på spillkort. 
Dermed møter 
Ed en rekke mennesker og situasjoner, mens mysteriet om hvem som står bak alt, vokser. 

Språket er som hovedpersonen, en blanding av rabagast og filosof. 
Den ungdommelige tonen er ekte og frisk. 
Korthuggede, kjappe enkeltsetninger fyrer opp under dramaet. 

Teksten sprudler av entusiasme og glød, mer enn den skinner av litterære ambisjoner. 

Likevel rommer boken også reflekterte og mer poetiske avsnitt. 
Slutten vil kanskje irritere en erfaren leser, men da har man uansett kost seg med en magisk og svært spesiell klassereise. 

VISSTE DU AT ... 

* Markus Zusak er født i 1975, i Australia. 

* Etter flere ungdomsbøker fikk han sitt gjennombrudd i 2007 med romanen «Boktyven», som nå blir filmatisert. 
