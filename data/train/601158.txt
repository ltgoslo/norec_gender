Sær intrige, flott fortalt
En meget spesiell og sær intrige, men gjennom sin utvikling og sitt språk, vokser dette til et tiltrekkende og fiffig kriminaldrama. 

Utgangspunktet føles sært og spesielt: 
Likestillingsombudet i Norge blir brent i sitt eget hjem. 
En kvinne druknes etter et middelaldersk ritual. 
Deretter forsvinner flere kvinner. 

Journalist Ira Torgimsson settes på saken. 
Hun finner en mulig sammenheng mellom barnefordeling og hekseprosessene på 1600-tallet. 
Og et spørsmål toner frem: 
Hva i all verden er motivet og hvem er gruppen "Presteskapet"? 
Saken blir mer og mer personlig for journalisten Ira Torgimsson. 

Det sære og meget spesielle henger over åpningen av denne krimmen. 
Det hele føles farlig nær karikaturen. 
Men se så: 
Romanen vokser på en vettug måte. 
Gjennom sitt mål, sin retning og sitt levende, detaljerte språk, ikledd mennesker av kjøtt og blod og nervetråder, kan vi, gradvis, ta til oss illusjonen om troverdighet. 

Og ved "reisens" slutt, sier vi: 
Dette var fiffig og det ble appetittlig fremført! 

Forfatteren Sonja Holterman (f.1971) har vært journalist i både Dagbladet og NRK. 
I dag arbeider hun som journalist i fagbladet Utdanning. 
"Presteskapet" er hennes første roman. 
