Bokanmeldelse:Aurstad & Westberg: 
«Blodpenger» 

Hvis man er glad i Oslo-historie og detaljrike miljøskildringer, er denne romanen et funn. 
Men hvis man er tørst etter gåtekrim eller intrikate og overraskende plot, bør man nok heller lese noe annet. 

Krimroman 392 sider 349 kr. Kagge 

Oversetterparet debuterer som romanforfattere med denne boken og introduserer fullmektig Theodor Wulfsberg som ny norsk krimhelt. 

Hans virkelighet i 1899 er en by der korrupte maktmennesker, listige skjøger og hemningsløse voldsmenn danner en skummel underskog. 
Jakten på et verdifullt oldtidsfunn koster flere liv, samtidig som byens mafialignende gutteklubb trekker i tråder som kan føre til økonomisk krakk. 

Språket er litt anspent og umelodiøst, særlig i dialogene. 
På godt og vondt minner det om gammeldags radioteater. 
Men teksten dufter og stinker, man hører smerteskrikene og klirringen fra krystallglass. 

Forfatterne byr på en overveldende detaljrikdom i miljøskildringene, på grensen til det nitide maler de opp et historisk tablå denne leser lar seg begeistre av. 

Mot slutten av boken stiger også spenningskurven, forfatterduoen viser endelig at de også kan skape overraskelser og friske vendinger. 
