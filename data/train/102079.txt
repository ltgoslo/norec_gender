Bokanmeldelse:Khaled Hosseini: 
«And the Mountains Echoed» 

«Drageløperens far» er lysår foran sine konkurrenter innen sjangeren historisk underholdning. 

Roman 402 s. Engelsk utgave Bloomsbury 

Men denne fine nye romanen er likevel trist å lese. 
Utgangspunktet er fremdeles Afghanistan, men borte er nerven og fornemmelsen av noe autentisk, juvelene som strålte i de to forrige bøkene. 
Forfatteren skaper også nå effektive følerier, levende miljøskildringer og hovedpersoner man virkelig vil engasjere seg i. 
Kanskje han er blitt for «flink»? 

Uten tvil er Hosseini blitt håndverksmessig mer dreven, både som dramaturg og plot-skaper. 
Som en annen Aristoteles slenger han frem evige tragedier, basert på tabuer og unevnelige menneskelige dilemma: 
Hvilket barn vil du som forelder ofre hvis du må velge? 
Er det noe seksuelt i søskenrelasjonen din? 
Kan ditt hjerte kjøpes for penger, hvis summen er høy nok? 
Er blod tykkere enn vann? 
Finnes altruisme? 

Fortellergleden er heldigvis fremdeles åpenbar. 
Men nå skinner selve konstruksjonen gjennom, nå tværer Hosseini ut de poetiske metaforene sine, nå blir det for tydelig at dette verket er en kommersiell «oppfølger» - ikke en historie han genuint brenner for å fortelle. 

Han koker ned de mest hjerteskjærende og hete eksistensielle dilemmaer, og avkjøler så leseren med kunstige spenningsbobler. 
Bipersoner legger i vei på likegyldige lufteturer, før man kommer til saken igjen. 
Man får fargerike glimt av spennende miljøer, fra 80-årenes Kabul til en nesten turistfelle-aktig skildring av Provence. 

Med kløktighet bruker forfatteren ganske allmenne knagger som gjør det lett for leseren å bli berørt. 
Alle har jo hørt barnevisen om broen i Avignon, men at det hadde noe med julenissen å gjøre overrasker. 

Det pøses på med popkulturelle henvisninger og sleipe triks - dog intelligent gjort i et engelsk språk som hos denne leser virker strømlinjeformet og behagelig. 

Konkurrenter kan vri seg i vånde og misunnelse. 
Kresne anmeldere kan sutre til de blir blå om leppene. 

Men den åpne og forventningsfulle leser kan glede seg til å bli servert en deilig historie - som ikke byr på motstand eller ubehagelige krav. 

Den norske oversettelsen kommer ifølge Schibsted forlag i august. 
