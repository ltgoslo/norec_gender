Hole in one
464 sider Kr. 369,- Aschehoug 

Jo Nesbø har gjort det igjen. 
Høstens Harry Hole-krim er stort tenkt og mesterlig gjennomført. 

Synd, soning, frelse og bot. 
Det er ikke småting 
Jo Nesbø har valgt som grunntemaer i sin nye Harry Hole-krim, med den symbolmettede tittelen «Frelseren». 
Så er det da også en voldsom intrige som rulles opp i kjølvannet av drapet på en frelsesarmésoldat i et bekmørkt Førjuls-Oslo. 
Her er det forgreninger over det meste av Europa, ikke minst til det tidligere Jugoslavia. 
Og selvsagt er det tråder tilbake i tiden, og til miljøer som mer enn andre er knuget av bibelske dogmer. 
Det er perversjoner og overgrep, løgn og faenskap, synd og hevn. 

Under det hele ligger et enda mer grunnleggende motiv: 
Frykten. 
For seg selv og for andre. 
Jeg røper vel ikke for mye av intrigen ved å fortelle at det denne gangen er en profesjonell leiemorder som setter hele handlingen i gang. 
Problemet er bare at tilbaketrekningen etter utført oppdrag ikke går helt etter planen, og dermed er det duket for menneskejakt i Oslos gater. 
Noen av Nesbøs beste kvaliteter som forfatter er nettopp at han så aktivt og overbevisende tar denne byens kulisser i bruk. 
Og at det blir spennende selv om dette er steder som er velkjente nærmest inntil det banale. 

Og så var det Harry Hole selv da. 
Tørrlagt (vel, nesten da), single (vel, nesten da) og mer innbitt enn noe gang før. 
Han er fremdeles prototypen på den ensomme ulven, snuten som går sine egne veier og alltid havner steder han er svært lite velkommen. 
Han er en farlig mann å være i nærheten av, Hole. 
Så også i denne boken. 
Det viser seg ikke minst i det øyeblikk paranoiaen for alvor løfter sitt hode. 

Jo Nesbø er en forfatter med sans for ambisiøs oppbygging. 
Det kan til tider bli ordrikt inntil det avsporende. 
Dessuten balanserer overgangene mellom alle underintrigene hele tiden på grensen til det utmattende. 
Men Nesbø har nok lest sin Robert Wilson, og vet hvordan man fører en komplisert historie vel i havn. 
En av norsk litteraturs ypperste historiefortellere akkurat nå heter nemlig Jo Nesbø. 
