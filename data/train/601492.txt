Krevende oppbygning, men spennende
Enda en ny svenske er dukket opp i krimbransjen, og også denne forfatteren kan bli riktig spennende. 
Debutboka har mange gode kvaliteter, men er litt vel rotete komponert i starten for å fenge umiddelbart. 
Men slik er det dessverre med mange romaner, at en må lese seg nesten 100 sider inn i boka for å bli tilstrekkelig kjent med universet og sammenhengene. 
Ikke alle lesere orker å henge med så lenge. 
Det burde flere forfattere tenke på. 
«Svømmeren» skyfler på oss i starten kapittel på kapittel med brokker fra en jeg-person i tillegg til tre andre som presenteres stokket og tilsynelatende uten sammenheng. 
For å gi leseren en pekepinn og et holdepunkt i virvaret, er kapitlene gjerne utstyrt med dato og sted, så en selv kan sette puslespillet sammen. 
Slikt er krevende. 

Etter hvert skjønne r leseren imidlertid sammenhengen mellom personene, og lesningen blir enklere. 
Da skjønner vi også gradvis plottet, som er avsløring av at amerikanske agenter har drevet drap og tortur i Iran og Afghanistan, noe CIA gjør alt de kan for å forhindre skal bli kjent. 
Romanen får noe Kafkask over seg ettersom jeg-personen også viser seg å ha blitt rammet av denne virksomheten uten å ha vært klar over det — på ordre fra sine overordnede som han blindt stoler på. 

Flere av personen e har tilknytning til EU-apparatet i Brüssel, og en av dem blir, som følge av karriereambisjoner, statusjag og pengesug, hektet fast av nettopp disse amerikanerne som har satt i sving dekkoperasjonen. 

Dette er et miljø forfatteren kjenner godt som nylig avhoppet EU-byråkrat. 
Boken skrev han om natten i løpet av seks måneder mens kona og datteren sov. 
Siden har han etablert seg i en gammel bygning rett bak domkirken i Lund i Sverige sammen med et tyvetall andre frilansere, og arbeider nå med sin andre bok. 
Også den handler om terror, men denne gangen med en islamsk innfallsvinkel. 

Mot slutten blir denne debutboka mer tradisjonell krim med jakt mellom skurk og heltinne og hennes hjelpere. 
At romanen er under utgivelse i 28 land, sier noe om kvaliteten. 
