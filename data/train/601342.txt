Åndelig inhabilitet
Spiritisme ukritisk formidling samlet mellom to permer. 

Spiritisme begynner med en rekke små scenarier som alle inneholder en eller annen form for spiritistisk praksis. 
Et sted sitter Anita og gir «gratis fjern-healing» på Facebook. 
Et annet sted formidler «synske Alva» beroligende meldinger fra en død person. 
Man blir nysgjerrig og forventer en analytisk innføring i nyansene av disse underlige miljøene. 
Dessverre forsvinner nysgjerrigheten raskt, og erstattes med en følelse av forvirring. 
Ikke bare på grunn av forventningene som ikke innfris, men på grunn av Kalvigs bakgrunn. 
Kalvig er førsteamanuensis i religionsvitenskap ved Universitetet i Stavanger, og Spiritisme er skrevet med støtte fra Lærebokutvalget. 
Men skriver Kalvig egentlig som forsker eller som helfrest tilhenger av spiritisme? 
Mye tyder på det siste. 
Det er lite som vitner om akademiske verdier, bortsett fra at selve teksten er fri for skrivefeil og inneholder kildehenvisninger. 

Spiritisme skal være en «utforskning» av sekkebetegnelsen som omfatter kontakt mellom levende og døde. 
Kalvig åpner med å postulere at spiritisme er et «uhyre populært og interessant fenomen» — med henvisning til diverse tv-konsepter som Åndenes makt . 
Det er liten tvil om at spiritisme er utbredt som populærkultur. 
Men hvor mange praktiserende spiritister finnes det i Norge i dag? 
«Norsk Spiritualist Forening», har 1100 medlemmer. 
Det kan neppe kalles noen kritisk masse. 

Store deler av boka går med til å videreformidle lange sitater og praktisk informasjon fra diverse forbund, foreninger og kurs. 
Dette virker som ren reklame, og Kalvig bearbeider heller ikke informasjonen på en måte som rettferdiggjør plassbruken. 
Kildebruken er også uklar. 
Er fjernhealing-Anita en informant eller en nær venninne? 
Den manglende informasjonen er lite tillitsvekkende. 

Det nærmeste Kalvig kommer noen analyse er drøftingen av spiritisme som et særpreget kvinnelig fenomen. 
Stort sett mangler hun distanse til materialet sitt. 
På en «seanse» i England hvor hun deltar som «forsker» opplever hun for eksempel at et bord beveger seg. 
«Det er verken jeg eller mine sansefeller som beveger dette bordet.» 
Neivel? 
