Bokanmeldelse:Denise Mina, Leonardo Manco og Andrea Mutti: 
«Stieg Larsson. 
Menn som hater kvinner, del 1» 

Dette er faktisk et ganske vellykket forsøk på å overføre første «Millennium»-bok til tegneserieformat. 

Tegneserieroman Upaginert Kr. 
248,- Schibsted 

Etter boken og filmen måtte det vel bare komme: en tegnet versjon av Stieg Larssons moderne krimklassiker «Menn som hater kvinner». 

Den skotske krimforfatteren Denise Mina har laget et manus på bakgrunn av bøkene, mens Manco og Mutti står for tegningene. 

De har valgt en stil dominert av svært tette ansiktsutsnitt, noe som er med på å forsterke intensiteten i historien. 
Vi kommer bokstavelig talt enda nærmere inn på skikkelsene, og det tette og ekspressive kan ikke unngå å gjøre inntrykk. 

Heldigvis er ikke skikkelsene absolutt portrettlike dem vi husker fra filmen, særlig Mikael Blomkvist har fått et ganske nytt utseende. 

Det er godt driv over fortellingen i dette formatet, og selve historien om mysteriet Harriet Vanger, stjernejournalisten Mikael Blomkvist og privatetterforskeren Lisbeth Salander tåler fint å leses en gang til. 

Visste du at... 

Neste bind i dette tegneserieverket kommer på norsk til våren. 
I alt vil det komme seks bind, to for hver del i trilogien. 

Stieg Larssons «Millennium»-trilogi har så langt solgt over 73 millioner eksemplarer i 50 land. 
