Hva gjør jihadister på fritida?
Denne boka prøver å gi svar. 

Den eminente terrorforskeren Thomas Hegghammer er ekspert på islamistisk vold, men også opptatt av hva jihadister gjør når de ikke slåss. 
På twitterkontoen @boredjihadi deler han informasjon om islamistiske fengselsbroderier, ISIS techno-spillelister og hjemmeværende IS-hustruers forhold til nettporno. 

I boka Jihadi Culture begrunner redaktør Hegghammer sin interesse for feltet med at «det akademikere vanligvis beskriver som ’idelogi’ i virkeligheten er to forskjellige ting: doktrine og estetikk». 
Det er den estetiske dimensjonen som er denne bokas tema, men at grensene er flytende er tydelig i en god artikkel om «Samtidsmartyriet: ideologi og forbrukskultur». 

Artikkelen redegjør for hvordan martyriet fra nittitallet av ble en sentral del av radikal islam, etter at tradisjonelle muslimske lærde i lang tid ikke hadde interessert seg for denne arven fra tidlig islam. 
Ifølge Koranen kjøper martyren seg billett til paradis ved å gi sitt liv til Allah. 
Et røverkjøp, vil noen si. 

Både gresk «martys» og arabisk «sjahid» betyr det samme: vitne. 
Med sin død vitner martyren om at saken hans er sterk og rettferdig. 
Martyren har overbevisningskraft, og kan rekruttere nye jihadister. 

Boka viser hvor eklektiske sunni-fundamentalistene er, det lånes teologi fra sjia- og sufi-tradisjonene og teknikk fra vestlig pop-kultur. 
Martyren får ikke bare tilgivelse, men også mulighet for å ta med seg 70 slektninger til paradis. 

Forestillingen om houriene, jomfruene som venter på martyren, er bokstavelig og virker inspirert av vestlig reklame. 
Slik beskrives martyrdøden av en jihadist som i drømme hadde opplevd overgangen til evig liv: 
«Du kjenner ingenting. 
Straks du er død, ser du to vakre, blonde jenter, som kommer ned til deg og drar videre til paradis med deg». 

Fortellerteknikker 

En annen interessant artikkel, skrevet av Anne Stenersen, viser hvordan martyren fortrenger geriljasoldaten som den sentral skikkelsen i islamistiske filmer, fra åttitallet til IS. 
Dette skjedde samtidig med at fortellingen endret seg fra å handle om frigjøring av et mindre område, til å handle om en verdensomspennende konflikt mellom ummah og de vantro. 

I tillegg er gamle tiders primitive fortellerteknikker fortrengt av IS’ kjappe fortellergrep, inspirert av dataspill og musikkvideoer – som skapt for et vestlig publikum med begrenset konsentrasjonsevne. 

Hegghammers bok er selv en kjapp og tidvis skarp innføring, men skraper, som Hegghammer medgir, bare i overflaten på dette forunderlige og fascinerende fenomenet. 
