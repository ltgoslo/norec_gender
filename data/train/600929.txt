Et komplett mesterverk
Forfatter: 
Ken Follett 

Oversatt av Monica Carlsen 

Sjanger: 
Skjønnlitteratur 

Forlag: 
Cappelen Damm 

«På grensen til evigheten» er den tredje og siste romanen i Ken Folletts århundretrilogi, og for en avslutning det er! 

Hovedpersonene som vi kjenner fra «Kjempens fall» og «Vinter uten ende» har nå blitt besteforeldre og foreldre til menneskene som befinner seg i episenteret av de historiske begivenhetene. 
I løpet av tre bøker har vi fulgt karakterer fra ungdom til alderdom, gjennom to kriger og en kald krig. 

I en enkelt roman klarer Follett på imponerende vis å skildre alt som skjedde i perioden 1961 til 1989. 
Follett skildrer frykten for at supermaktene faktisk kunne utslette hverandre under Cuba-krisen, maktdemonstrasjonene mellom USA og Sovjetunionen, og ikke minst hvordan Gorbatsjovs glasnost og perestrojka bidrog til murens fall. 

Men dette var en periode som var preget av så mye mer enn kald krig, og Follett beskriver karakterene sine så godt at en virkelig kjenner på følelsene deres. 
Man føler frykten for Stasi i Øst— Tyskland, og man føler frustrasjonen til russerne som ikke har ytringsfrihet. 
Man føler sinnet til de fargede under borgerrettighetskampen, og man føler gleden til det tyske folket da muren falt i 1989. 
Dette kan ikke beskrives som noe annet enn slutten på et mesterlig mesterverk. 
