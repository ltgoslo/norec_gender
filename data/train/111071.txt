En dyster sannhet
Krim. 
Oversatt av Kari og Kjell Risvik. 
399 s. 349 kr. Press forlag 

Peter Temple, av flere utropt til verdens beste krimforfatter, er ute med sin norske utgivelse nummer to, etter den strålende «Mørk kyst». 
«Sannhet» er ingen dårlig oppfølger. 
Steve Villani, tidligere kollega av drapsetterforsker Joe Cashin, helten i «Mørk kyst», har steget i gradene og får ansvaret for oppklaringen av et drap på en ung kvinne som blir funnet i en leilighet i et luksuskompleks i Melbourne, så nytt at boligene ennå ikke er tatt i bruk. 
Etterforskningen viser snart forbindelser både til organisert kriminalitet og korrupsjon høyt oppe i makthierarkiene, særlig etter at tre kjente forbrytere blir funnet døde i et lagerbygg, brutalt torturert. 

Jo dypere Villani graver, jo sterkere blir motstanden mot at han egentlig skal løse saken hos hans overordnede. 
For så vidt følger handlingen et kjent mønster. 
Men det er ingenting velkjent med denne forfatterens behandling av sitt stoff. 
Temples stil er unik, røff, korthugd, suverent underfortalt. 
Dialogene formelig dirrer av uregjerlig temperament, samtidig er de så knappe at det virker som han har strøket annenhver linje, etter at han skrev dem ut. 
De må ha stilt enda større krav til de stødige oversetterne enn de gjør til leseren. 

Likevel greier forfatteren å gjøre dypdykk både i Villanis kantete psykologi og hans trøblete bakgrunn uten at det virker som uttværende digresjoner (slik det ofte skjer i mer stereotyp krim). 
På denne måten setter Temple sin brutale fortelling inn i en realistisk ramme som gjør at en leser med bare minimal kjennskap til australske samfunnsforhold føler at han får litt faktisk kunnskap med på kjøpet. 

Det er så en nesten kan lukte røyken fra buskbrannene som herjer i storbyens utkanter, et talende akkompagnement til samfunnets truende moralske kollaps. 

Det er en desillusjonert og desillusjonerende historie, dette. 
Den etterlater leseren både rystet og ribbet. 
Skjønt, de gode kreftene vinner, om enn kanskje bare en midlertidig seier. 
Og vi lesere kan bare håpe på at Peter Temple og hans etterforsker fortsetter kampen, og at det blir flere bøker av det. 
