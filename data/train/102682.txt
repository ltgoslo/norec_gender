Bokanmeldelse:Kate O'Hearn: 
«Pegasus og flammen» 

Omstendelige dialoger tar brodden av spennende mytologisk stoff. 

Oversatt av Øystein Rosse Barnebok 316 sider Kroner 299,- Mangschou 

En uværsnatt på Manhattan lander den bevingede hingsten Pegasus på taket til skyskraperen der 13-årige Emily bor og forandrer livet hennes for alltid. 
Pegasus er skadet, og snart dreier alt seg om hans helbredelse og tilbakevending til Olympos. 

Vår unge heltinne går så opp i oppgaven med å redde hingsten og dermed hele verden at hun mister all troverdighet. 

Hverken hun eller de andre personene synes å være av kjøtt og blod, men kanskje er også dette en eventyrfortelling der handlingen og moralen skal stå i sentrum. 

Et skikkelig action-Hollywood-eventyr utvikler boken seg også til å bli, med ville, firearmede nirader som dukker opp fra kloakken og dreper og ødelegger i jakten på Pegasus. 

De gode hjelperne blir fanget av det hemmelige politiet, som bruker torturmetoder for å få tak i informasjon. 

Her finnes mange ytre farer, men selv med nirader og onde agenter i hælene, tar personene seg tid til lange, utførlige dialoger. 
Dette punkterer spenningen, og da hjelper det lite at det skjer mye. 

VISSTE DU AT ... 

«Pegasus og flammen» er første bok i en ny engelsk fantasyserie for aldersgruppen 10-12 år. 

Kate O'Hearn er amerikansk forfatter bosatt i England og har så langt skrevet tre bøker i Pegasus-serien. 
