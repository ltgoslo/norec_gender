Strålende om Trondheim
368 sider Pris kr. 349,- Gyldendal 

Fredrik Skagen skriver varmt, engasjert, vidsynt og personlig om byen ved Nidelvas bredder. 
Fredrik Skagen skriver varmt, engasjert, vidsynt og personlig om byen ved Nidelvas bredder. 

Byen som ikke er som andre norske byer. 
Skagens heldige fortellertekniske grep med å veve egen livshistorie inn i byens nære historie og nasjonalhistoriske begivenheter og utviklingstrekk gjør denne boken til noe mer enn enda en «Trondheims historie». 
Den gjør leseren til en medopplever, en medvandrer, gjennom en for byen og beboerne turbulent tidsepoke med store strukturelle og holdningsmessige forandringer. 

Med bred og robust penn fører Skagen oss gjennom fortellingen. 
Vi får konkrete, fargerike beskrivelser av livet i byen, på skolen, i familien, av krigs- og etterkrigstid, en nærmest fraværende byplanlegging, kjøpesentraenes og drabantbyenes fremvekst, av den moderne kunnskaps- og teknologibyen, alt ispedd anekdoter og miniatyrportretter av kjente og mindre kjente trondhjemmere. 

Her kommer trønderhumorens umiskjennelige særpreg fram i talende glimt. 
Her er fotografisk nærvær i beskrivelser av tidstypiske detaljer vevd elegant sammen med de store linjers riss. 
Nostalgisk til tider - ikke minst i det talende billedstoffet - men aldri melankolsk-svermerisk eller skrytende kraftpatriotisk. 
Til det er respekten og kjærligheten til fødebyen, og forfatterens profesjonalitet, for stor. 

Så får vi heller bære over med at formidlingen av noen emner blir vel summarisk. 
Odd Iversen. 
UKA. 
Bare for å nevne noen få. 

ARNE HUGO STØLAN 
