Fredsduer og krigens barn
Ungdomsroman 250 sider Kr 249,- Aschehoug 

Historier om barns opplevelser under annen verdenskrig blir lett forslitte og melodramatiske. 

Når Harald Rosenløw Eeg skaper sitt mikrokosmos i den store krigen, er resultatet imidlertid strålende. 
Han greier å si mye om ære, lojalitet, frykt og urettferdighet - sett gjennom en ung gutts øyne. 
Han bor i det forslummede byområdet Freden, der hans mor livnærer seg som hore. 
Naboene er en brokete forsamling, toppet av familien Krum med de store, krumme nesene. 
Forfatteren tegner gripende portretter av alle sine personligheter. 
Han får frem nyanser og stemninger i en lun og samtidig skarpt tilskåret tekst. 
Handlingen beveger seg til dels på et fantasiplan, men bryter aldri med fortellingens indre logikk. 
Dette er en meget vellykket roman, og der finnes ingen grunn til å låse den i genren ungdomsbok. 

MAY GRETHE LERUM 
