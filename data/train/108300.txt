Iskaldt og mystisk
Oversatt av Bjørn Alex Herrman 313 sider Kr. 
328 Oktober 

Et land som minner mistenkelig om det moderne Sverige, befinner seg altså i krig. 
Sammen med tre andre menn får romanens hovedperson Edh et ytterst hemmelig oppdrag. 
De skal frakte en mystisk last langs en kyststripe kontrollert av fienden. 

Nøyaktig hva det er de skal frakte eller hvorfor det er så viktig, får vi aldri vite. 
Det som er klart, er imidlertid at oppdraget må foregå i mørke, og på skøyter (!) over lunefull is. 
Det er duket for operasjon «Svart krabbe». 

Med dette tilsynelatende søkte utgangspunktet har den unge forfatteren Jerker Virdborg lykkes med å skape en riktig så spennende fortelling. 
For ikke å si uhyggelig: 
Her ligger nemlig det meste av spenningen i det uuttalte, det tilbakeholdte, det tause. 
Sprengkulden, isen og den blåsvarte natthimmelen er felles referanser for alle nordiske lesere, og brukes som effektive kulisser av en forfatter med god kontroll over virkemidlene sine. 

Romanen har et tidløst preg, assosiasjonene går i retning gamle filmer og adjektivfattige krigsberetninger. 
Og i takt med at den fysiske og psykiske nummenheten trenger inn hos Edh og de andre, bare for å gi vei til febervillelser og desperasjon, blir det vanskeligere og vanskeligere å legge denne boken fra seg. 

Selv om han må trekkes noe for en vel langtrukken og forutsigbar slutt, er det riktig å si at Jerker Virdborg med «Svart krabbe» viser seg som en usedvanlig original og kraftfull forfatter. 
