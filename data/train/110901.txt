Inspektørens farvel
Colin Dexter: 
«OPPGJØRETS TIME» 
Oversatt av Kurt Hanssen Vigmostad & Bjørke 426 s., kr. 349,- Med «Oppgjørets time» tar Colin Dexter farvel med en kjent, kjær, grinete og superintelligent skikkelse. 

Inspektør Morses død ble varslet i forrige bok, da han ble alvorlig syk og fikk konstatert diabetes. 

Med Morses død, dør også Dexters bilde av den dannede, vittige, følsomme, plagede og alkoholiserte engelske middelklassen, mens arbeiderklassen, representert ved partner Lewis, lever videre. 
Dexter bruker det urgamle grepet med allvitende forteller og overrasker med direkte diskusjoner med leseren. 
Vi presenteres for et ikke helt uvanlig drap som oser sterke følelser og nær familie. 
Likevel klarer forfatteren å legge ut mange forvirrende blindveier. 

Dessuten myrdes tre andre mennesker med garantert viktig informasjon i den ett år gamle mordsaken rundt den tiltrekkende sykepleieren Yvonne Harris. 
Hun ble funnet hjemme, naken og lenket fast i sengen med håndjern. 
Lewis tvinges inn i førersetet i Harrisonsaken og forundres og plages av at Morse har en uvilje mot å ta i den: 
Han lurer på om Morse selv er innblandet, særlig når han finner ut at han kjente offeret. 

Men Lewis blir ikke helt overlatt til seg selv, for Morse svever som en dialektisk Sokrates i bakgrunnen og leder Lewis på rett vei. 
Fin oversettelse av Kurt Hanssen. 

BERIT KOBRO 
