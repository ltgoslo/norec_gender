Bokanmeldelse:Asle Skredderberget: 
«Smertehimmel» 

Andre bok om spesialetterforsker i Økokrim, norsk-italienske Emil Cavalli er ikke like god som debuten, men holder på leseren. 

Kriminalroman 310 sider Kr. 379,- Gyldendal 

Cavalli har gått fra å være en fett betalt aksjeanalytiker til å bli statsansatt. 
Penger har han uansett nok av fra før gjennom arv, og luksuslivet han fører, er misunnelsesverdig. 

Drivkraften er å ta toppene som vanligvis slipper unna, og den deler han med sjefen sin, etterforskningsleder Sørensen. 
Disse to er litt av et radarpar. 
Mens Cavalli er en veltrent smukkas og damemagnet, er bulldoggen Sørensen en gammel 68-er; storrøyker og storkjeftet. 
Sammen er de krutt, for alene kan Cavalli bli i overkant flink og glattpolert. 

Det er et smart trekk å plassere handlingene i finansverden, som er mer spennende og skurkaktig enn en skulle tro. 
Debuten ga et interessant innblikk i norsk aksjemarked. 
Det samme kan man ikke si om legemiddelindustrien, som er tema i «Smertehimmel». 
At denne businessen har som formål å tjene mest mulig penger, ikke kurere sykdommer, kan umulig komme overraskende på leseren. 

Forfatteren er god på å samle vidt forskjellige handlingstråder til en elegant slutt, og siste halvdel av denne romanen slukte jeg rått. 
En gjeng med pakistanske bolegutter, mordet på en norsk forsker i et internasjonalt legemiddelselskap og et forlis utenfor Sicilia i 1977 er alle biter i samme puslespill. 

Men mye plass går med til å etablere disse hendelsesforløpene, samt å gjengi personer og historier fra første bok. 
Det tar simpelthen for lang tid før storyen kommer skikkelig i gang. 

Neste bok håper jeg i mindre grad er frittstående og omhandler et mer lærerikt økonomirelatert tema. 
