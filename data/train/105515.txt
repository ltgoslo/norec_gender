Bokanmeldelse:Arne Halvorsen: 
«Brasil - i sol og skygge» 

Den nye stormakten Brasil er på alles lepper. 
Men denne presentasjonen av landet er en parodi på lettvint journalistikk 

Arne Halvorsen har korrespondert fra Brasil for en rekke norske medier, og i denne boken vil han tegne et portrett av landet i forkant av fotball-VM. 
Både politikk, økonomi og kultur - ikke minst fotball - er fyldig behandlet. 

Gjør alle feil en forfatter kan gjøre 

Men Halvorsen gjør omtrent alle feil en forfatter kan gjøre. 
Skriveprosessen må ha skjedd i et heseblesende tempo. 
Han stiller uelegant sin egen person i veien for fortellingen, fører et usedvanlig klisjéfylt språk og roter mye med fakta. 

Vi får eksempelvis vite at gjennomsnittsfamilien i Brasil tjener 295 real i måneden, mens sannheten er det mangedobbelte. 
Kaffe dyrkes i opp mot 13.000 meters høyde, altså drøyt fire kilometer høyere enn Mount Everest. 

Ikke helt stø i analysene 

Noe kan selvfølgelig skyldes skrivefeil. 
Men Halvorsen er heller ikke helt stø i analysene. 
For eksempel presenteres det regjerende arbeiderpartiet som mer likt norske SV enn det norske Arbeiderpartiet. 
Kilden til denne omstridte påstanden er pussig nok en norsk SV-er, tidligere partileder Berge Furre, en av mange norske brasilelskende kjendiser som Halvorsen har intervjuet. 

En balansert fremstilling 

Lyspunktet er at han forsøker å skape en balansert fremstilling, som når han presenterer den populære ekspresidenten Lula. 
Men det hjelper ikke stort, når man tar alle bokens mangler i betraktning. 

Strengt tatt er det Pax forlag som bør ta støyten, da det er vanskelig å forestille seg at en redaktør har lest igjennom dette manuset før det ble sendt til trykkeriet. 

STEN INGE JØRGENSEN 
