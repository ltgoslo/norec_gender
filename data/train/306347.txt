Tragisk bunn og lett overflate i Gro Dahles nye bok
Et poetisk møte mellom stalinisme og New York. 

Gro Dahle er ikke noen enkel poet. 
Men likevel kan man få inntrykk av at det er en slags letthet over diktningen hennes. 
Denne lettheten står gjerne i underlig og effektiv kontrast til alvorlig tematikk. 
For Dahle er ofte alvorlig. 
Som når hun skriver om skjebnen til den russiske poeten Anna Akhmatovas «ektemenn og elskere» under Stalin: 
«Én skutt, / én sendt til arbeidsleir, / én til fangeleir, / én flyktet / og én ble bare borte.» 

Tragisk og lett 

Dahles grep i denne diktsamlingen er å sammenstille fragmenter av Akhmatovas liv og diktning med New York-poetens Frank O’Haras liv og verk. 
Et sted henvises det til kritikeren Helen Vendler, som – slik Dahle framstiller det – «fnyste» i møte med O’Haras dikt: 
For henne var de bare «overflatisk småprat og sladder, / trivialiteter og mangel på syntaks, / mangel på logikk, mangel på sjarm.» 

Det er som om Dahle med dette har etablert to motpoler. 
Eller kanskje en tragisk bunn og en lett overflate. 
Sammenstillingen av Akhmatova og O’Hara er illustrerende for spennet hos Dahle selv. 

Uutholdelig letthet 

Boka består av fire deler. 
Først «Anna», så «Frank», deretter «Frank og Anna» – hvor Dahle dikter opp at de to tilbringer tid sammen i New York – og til slutt «1966», året da begge poetene døde. 
Best er kanskje møtet mellom det sovjetiske alvoret og Amerikas uutholdelige letthet i del tre: 

«Hun forstår ikke hvorfor alt må være så morsomt hele tiden. 
/ De går inn i en trang korridor / og med ett blir hun usikker / på om hun i det hele tatt liker ham,/ ser på klokka, / sier / at hun er kastet inn i en by som hun hater, / at hun verken har flere tårer / eller forklaringer. 

Avslutningsvis skriver Dahle om et over 20 år gammelt prosjekt der hun skulle gjendikte Akhmatova, basert på Astrid Brokkes råoversettelser fra russisk. 
Prosjektet ble ikke noe av. 
I stedet fikk vi «Anna og Frank», som på mange måter er typisk for Gro Dahle: 
Absolutt interessant, men med et ørlite preg av litterær bagatell. 
