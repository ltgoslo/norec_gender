For venner av gode landskapsbeskrivelser er denne boka rene pornografien
Paolo Cognetti med prisbelønt roman om natur og mennesker. 

Paolo Cognetti (39) er en italiensk filmskaper og forfatter fra Milano. 
Han bor dels i hjembyen, dels i New York. 
Og ikke minst er han et friluftsmenneske som tilbringer flere måneder hvert år i fjellene i Nord-Italia, «isolert fra omverdenen» som det heter i hans biografi. 

Romanen «De åtte fjellene» (2016) har nylig fått den prestisjetunge prisen Premio Strega, som i Italia tilsvarer Frankrikes Goncourt- eller britenes Booker-pris. 
Den har vært utdelt i 70 år, og har gått til Cognettis store forgjengere, fra Alberto Moravia, Cesare Pavese og Elsa Morante til Primo Levi, Umberto Eco og Claudio Magris. 

Norge tidlig ute 

Cognetti har tidligere skrevet bøker både med motiv fra italiensk natur og fra skyskraperalpene i New York, men «Åtte fjell» er hans gjennombrudd. 
Den er solgt til 25 land. 
Allerede nå kommer den norske utgaven i Tommy Watz’ solide oversettelse. 

Romanen handler om menneskenes forhold til naturen, og dermed til livet og verden. 
Hovedpersonen er jeg-fortelleren Pietro, som sammen med sin mor og far hver sommer ferierer i en landsby i fjellområdene nord for Milano. 

Mora er en trygg kvinne, som sønnen har nært forhold til. 
Faren er en urolig sjel, en lidenskaplig og eventyrlysten fjellvandrer, som elsker å gi seg selv (og sønnen) utfordringer i brattheng og isbreer. 

Et varig vennskap 

I fjelldalen møter bygutten Pietro som 11-åring en jevnaldrende gutt, Bruno, som han etablerer et varig vennskap med. 
Bruno er svidd ut av bondekulturen, et naturmenneske som uanstrengt ferdes i de mest utilgjengelige områder: 

«For meg var det et mysterium hvordan han klarte å orientere seg. 
Han gikk raskt, fulgte et indre kart som pekte ut passasjer for ham, der jeg ikke så annet enn en utrast elvebredd eller et altfor bratt og steinete heng. 
Men nettopp ved dette siste, mellom to krokete furuer, åpnet det seg en sprekk i fjellveggen som vi kunne klyve opp gjennom, og en hylle som lot oss komme over uten vanskeligheter.» 

Etter hvert lærer Pietro å hanskes med fjellet. 
Boka kretser om hans forhold til disse to mennene, faren og kameraten, som på hvert sitt vis lever et intuitivt liv i motsetning til Pietros mer distanserte forhold til verden. 

Faren og moren til Pietro blir glade i Bruno og foreslår for hans foreldre at de skal ta ham med til Milano og sørge for at han får en utdannelse. 
Dette blir avvist ganske kontant. 
Et klimaks i konflikten oppstår når Brunos far i beruset tilstand slår ned faren til Pietro, noe sønnen er vitne til. 

Barndom og forsoning 

Boka er tredelt, med til sammen 12 kapitler. 
Første del, «Barndommens fjell», varer fra de to guttene er 11 til de blir 17 år gamle. 
Deretter skilles deres veier. 
I andre kapittel, «Forsoningens hus», møtes de igjen. 
De er blitt 31 år gamle. 
Pietros far er nettopp død, men har uventet etterlatt seg en tomt med et nedrast hus i barndommens feriedal. 

Bruno, som nå er blitt murer, setter opp huset igjen og gjør det til en liten bolig. 
Husbyggingen blir et nokså overtydelig symbol på Pietros forsoning med både Bruno og faren. 

En vismann fra Nepal 

I tredje del, «En venns vinter», kommer forklaringen på bokas tittel. 
Pietro har begynt å jobbe med film. 
Han reiser omkring og gjør opptak av verdens flotteste fjell. 

I Nepal møter han en vismann som tegner en såkalt mandala, et hjul med åtte eiker, som symboliserer hvert sitt fjell. 
Men det største fjellet, Sumeru, befinner seg i midten av sirkelen. 

Så spør han: 
«Har den lært mest som har tatt runden om de åtte fjellene, eller den som har nådd toppen av fjellet Sumeru?» 

Igjen møtes de to vennene. 
Bruno etablerer seg som fjellbonde og bor sammen med Lara, opprinnelig Pietros kjæreste. 
De to får en datter. 
Vi skjønner at boka nærmer seg et klimaks, og det skal ikke røpes her. 
Vi får også romanens eneste henvisning til samfunnet rundt personene. 

Italia er i 2010 inne i en økonomisk krise som rammer på forskjellig vis. 
Men bortsett fra det, er det som om Cognetti skildrer en form for tidløshet, med menneskets forhold til landskapet på kloden i sentrum. 

Pietro er intens i sine detaljskildringer, faren bruker naturen til å vise sin styrke, for Bruno er den en del av selve livet. 

Hemingway og Petterson 

«Jeg leste Hemingway på den tiden,» står det et sted i boka. 
Det har nok Paolo Cognetti også gjort. 
På sitt beste minner han om Per Petterson, som også har lest gamle Ernest. 

Det gjelder både i skildringen av vennskap og i far/sønn-problematikken. 
Likevel føles handlingen litt for kalkulert og symbolikken i overkant tydelig. 
Også i tolkningen av sine egne symboler kunne forfatteren med fordel holdt litt tilbake. 

Det beste i romanen er naturskildringene. 
De gjennomstrømmer boka; skog, fjell, elver, sjøer, fjell, stein, snø, vær og vind. 
For venner av gode landskapsbeskrivelser er denne boka den rene pornografien. 
