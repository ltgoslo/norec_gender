Roman:Et mesterstykke! 

"Vantro og utro prests generaloppgjør etter møte med djevelen" 

James Robertson: 
Testamentet ifølge Gideon Mack». 
Roman. 
456 sider oversatt av Åsmund Forfang. 
Bokbyen forlag. 

Maken til testamente som det James Robertson har offentliggjort med «Testamentet ifølge Gideon Mack», skal det bli vanskelig å finne både i advokaters arkiver og bibliotekers bokhyller. 
Romanens mange hundre sidene gir seg nemlig ut for å være den vantro presten Gideons Macks egenbevitnede fortelling om sitt liv, og er sånn sett det eneste han etterlater seg den dagen han på uforklarlig vis sporløst forsvinner. 

Først å mistenke, så å innse og til slutt å få bekreftet at han er en upålitelig forteller, er en av mange bonuser under lesningen av dette finurlige manuskriptet, som pålitelige kjenninger av Gideon bekrefter er autentisk og skrevet i hans egen håndskrift. 
Det blir så meget mer tilfredsstillende som denne menighetslemmenes (om ikke Guds) trofaste tjener i Den skotske kirke ellers framstår som en oppriktig sannhetssøker. 

Riktignok er han en forknytt og uglad person, men han har forlengst kommet til det punkt i sitt liv at forstillelsens tid er forbi. 
Det forteller han ihvertfall seg selv, og vil ha oss til å tro. 
Og når han nå på slutten av sitt sånn cirka førtiårige liv tar et generaloppgjør med sitt gjennomhyklerske liv i pragmatisk tilpasning, vil leseren gjerne tro ham. 
For han er en kjekk kar, veik og unnfallende, kameleonaktig, men likandes likevel. 

Når han har kommet til endes i sitt liv, etter en praktfull finale som prest, og skriver sitt testamente, tar det form av historien om hans liv fra klaustrofobisk oppvekst i en streng og gledeløs prestefamilie, studentdager med fester og kvinner, et fra hans side troløst ekteskap med en annen enn den han helst ville ha, manglende kjærlighetsevne, til okkulte nær-døden-møter med djevelen samt overnaturlige, kultiske naturopplevelser, tanker om tvil og (van)tro. 
Intet mindre. 

«Testamentet ifølge Gideon Mack» har et etterord der slørene i hans liv blir dratt til side, i et mesterstykke av en roman av den prisbelønte skotske poet, novellist, romanforfatter og gjendikter James Robertson (1958, debut 1991). 

Flere bokomtaler av Askelund: 
