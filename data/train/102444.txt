Bokanmeldelse:Tom Egeland: 
«Katakombens hemmelighet» 

Egelands ungdomskodekrim er midt i blinken. 

Ungdomsbok 245 sider. 
Kr. 299,- Aschehoug 

Tom Egeland har skrevet mange spenningsromaner for voksne med tema hentet fra arkeologi, historie og tolkning av historie og tegn. 

Når han nå benytter samme tematikken i en spenningsmettet bok for ungdom, er resultatet svært vellykket. 
Vi kastes rett inn i handlingen ved et oppsiktsvekkende arkeologisk funn i Borgund stavkirke. 

Roberts nysgjerrighet vikler ham stadig dypere inn i mysteriet, som har røtter 2000 år tilbake i tid. 
Det er ikke småtteri som står på spill; selve jordens undergang trues av det nye funnet. 

Egeland legger mye av handlingen til Roma. 
Roberts arkeologmor ledes til en hittil uoppdaget katakombe i Roma. 
Nede i katakombens dyp kommer Robert over et ukjent symbol, et såkalt koptisk kors. 

Funnet setter historien i nytt lys, både hva gjelder vikingtokter, jomfru Maria, kristne og koptere. 
Når Robert sniker seg ned i katakomben for å undersøke symbolet nærmere, står han med ett ansikt til ansikt med en Domini Canes-munk. 

Egeland lar sin unge helt reflektere over livets små og store mysterier. 
Hva som skjer etter døden og hva tid egentlig betyr utfordrer Roberts virkelighetsoppfatning. 
Samtidig med at Robert sendes til psykolog for å få orden på hodet, oppdager astronomer på Hawaii en dødskomet med stø kurs mot jorden. 

Vil Robert finne sammenhengen før det er for sent? 

Vekslingen mellom skumle munkeordener, okkulte hendelser og hverdagsliv med skole og fotballtrening i Oslo er et godt grep. 
På snedig vis, ved at Robert samler inn fakta til en skoleoppgave, lærer vi mye på veien. 

Egelands kunnskap om historiske hendelser og sikre sans for dramatikk tilfører noe nytt til ungdomslitteraturen. 
«Katakombens hemmelighet» går garantert rett hjem hos unge lesere. 
