Bokanmeldelse:Ransom Riggs: 
«Miss Peregrine og øyas hemmelighet» 

Underholdende og «filmatisk» fantasyhistorie med kjente triks og originalitet om hverandre. 

Roman 416 sider 299 kr. Schibsted 

Tenåringen Jake bor i en søvnig småby i Florida. 
Han har et nært forhold til bestefaren sin, som strør om seg med fantastiske historier om hva han har opplevd tidligere i livet, noe han underbygger med å vise merkelige postkortfotografier. 

Det handler blant annet om et barnehjem på en øy utenfor kysten av Wales. 

estefaren dør under mystiske omstendigheter, men han får hvisket noen informasjoner i øret til Jake før han ånder ut. 

Sammen med faren drar Jake over til øya, fast bestemt på å komme til bunns i bestefarens hemmeligheter. 
Jake finner barnehjemmet, men det er ikke helt hva det gir seg ut for å være ... 

Forfatteren bruker de første hundre sidene på å føre oss inn i historien, og siden går det slag i slag, med fangenskap i tidssløyfer, skjulte innganger til en parallell - for ikke å si repeterende - virkelighet, skumle monstre, barn med overnaturlige evner og mye annet. 

Forfatteren sparer ikke på konfekten. 
Men han skriver med glede og entusiasme, han har humor og han tegner hovedkarakterene godt, særlig Jake og Emma. 

For ja, ungdomskjærligheten får også sitt! 

Dette er en spennende fortelling som nok smører litt tykt på, og som ikke går av veien for lett klisjéfylte scener. 
Men den er visuelt god, og den har sin egen originalitet. 

Ikke minst bruken av usann dokumentarisme: bestefarens postkort trykket som «illustrasjoner». 
Et morsomt grep! 

Visste du at ... 

Forfatteren bor i California og har laget flere prisbelønnede kortfilmer. 
Dette er hans skjønnlitterære debut. 

Boken filmatiseres av stjerneregissør Tim Burton. 
Filmen har premiére til sommeren. 
