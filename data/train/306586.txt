Boka om Julius er grundig, lettlest og solid.Men «dyrebiografi» er en PR-gimmick 

Har sjimpansene sjel? 

Hos Amazon og Bokklubben fins det mange søte historier om yndige dyr som menneskeliggjøres med forførende titler som «Jesperpus» og «Min venn pingvinen». 
Likevel er mitt inntrykk at forlagene er forsiktige med å bruke kategorien «dyrebiografi». 
Men «true stories», «dyrehistorier fra virkeligheten», er det mange av. 

Alfred Fidjestøl, filosof og forfatter av Per Sivle-biografien «Eit halvt liv», har med boka «Nesten menneske» realisert sin idé om å skrive «ein sjimpansebiografi etter akkurat dei same prinsippa som ein moderne menneskebiografi.» 

Nå er det jo mange ulike prinsipp for en moderne menneskebiografi; det er nok å nevne «En mann fra forgangne århundrer», der forfatteren Espen Søbye utelukkende baserer seg på Johan Scharffenbergs egne etterlatte brev og protokoller. 
Og Stephen J. Walton skrev om Ivar Aasens kropp. 

Sjelelivet 

Hos Fidjestøl får vi, ikke minst i oppsiktsvekkende mange og lange lanseringsintervjuer, inntrykk av at biografen vil trenge inn i Julius’ sjel, hans «livsverden», eller med Fidjestøls formulering i forordet, finne ut mest mulig av minste hva som «eigentleg foregår bak dei mørke, løyndomdsfulle auga hans.» 

Og sjimpansen Julius i Kristiansand Dyrepark har unektelig mye menneskeliknende å by på, i tillegg til at han deler 98,6 prosent av sitt genmateriale med meg og forfatter Fidjestøl: 

Lille Julius blir avvist av sin egen mor, får en vanskelig oppvekst som problembarn, tas opp blant menneskene og blir endelig – etter mye prøving og feiling – lykkelig tilbakeført til flokken. 

I dag lever 38-årige Julius, noe tilbaketrukket, som en godt integrert og vellykket alfahann med to barnebarn. 

Superkjendisen 

Julius ble rikskjendis i halve kongeriket: 
Det var Julius med tåteflaske på TV, det var rampete Julius som raste og flekket tenner, det var Julius som kunstmaler, og det var Julius med bok, ført i pennen av Trygve Bj. 
Klingsheim, og solgt i 80 000 eksemplarer og oversatt til 7 språk, minst. 

Da uttalte dikteren Odd Eidem, nylig hjemkommet fra Provence, at Norges mest solgte forfatter var en ape. 
Under ironien lå nok, som Fidjestøl påpeker, et visst alvor, i hvert fall et spark til det norske kulturlivet. 

Når Julius malte bilder, ble det unektelig mye rabbel. 
Men det hører med til den gode historien at Julius etter vernissasje med Hans Rickard Elgheim fra Grev Wedels plass Auksjoner, solgte bilder for 70 000 kroner. 
Og at verdens mest berømte sjimpanse-kunstner het Congo; han malte 400 bilder, får vi vite, og ble – til ettertanke – innkjøpt av Picasso. 

Til videre ettertanke forteller Fidjestøl om gartnerfuglen på Ny-Guinea som pynter sine meterhøye reir med blomster, frukt og blader i utsøkte fargesammensetninger. 
Skapende kunst eller evolusjon? 

Sjimpansens sjeleliv 

Og her nærmer vi oss omsider et viktig poeng: 
Bak kunsten ligger en idé, og har sjimpanser en slik idé eller intensjon, eller med Fidjestøls ord «livsverden»? 
Og evner i tilfelle filosofen og forfatteren Fidjestøl å trenge inn i psykologien, inn i sjimpansens sjeleliv, så å si, om noe slikt finnes – og er det overhodet mulig å gjøre det i en bok utformet som en «tradisjonell biografi»? 

Mitt svar må bli at Alfred Fidjestøl har skrevet en interessant og framfor alt etterrettelig reportasjebok med litteraturliste, noteapparat og register, som gir en samlet og ryddig framstilling av sjimpansen Julius og hans dramatiske liv. 

Boka later til å være planlagt og skrevet for et stort publikum, barne- og ungdomstrinnet iberegnet. 
Og det skal forlag og forfatter ha, og ikke minst designer Laila Mjøs: 
Innbindingen er av høy kvalitet, papiret utsøkt, illustrasjonene mange – og fargepaletten grønn og tidsriktig. 
Sånn sett er dette en praktbok fra Samlaget. 

Om dyrenes liv 

Alfred Fidjestøls litterære intensjoner kommer til uttrykk i velvalgte kapitteloverskrifter: 
«En flyktning krysser sitt spor»», «Forbrytelse og straff», «Apenes konge». 
Ellers må jeg konstatere at prosaen er på det jevne, som da Fidjestøl forteller – igjen til ettertanke – om hvordan sønnen Julius Junior en gang fikk problemer med pusten, og hvordan moren «bøygde seg over han og la den store munnen over munnen hans og saug opp eit grasstrå han hadde sett i halsen, som ho drog ut og triumferande heldt opp og viste til dyrepassarane.» 

Ofte skjærer teksten ut i et petimeteraktig alvor som grenser til det komiske. 
Her er Julius på rømmen: 

«Fleire av gjestene hadde fått bulkskadar på bilane sine då Julius gjekk berserk på parkeringsplassen, og måtte fylle ut skademeldingar der Dyreparken erkjende skuld og ansvar, før dei kunne køyre heim (…).» 

Men det forhindrer ikke at «Nesten menneske» er en solid, grundig og lettlest reportasjebok med bred appell. 
Den uavlatelige insisteringen på «biografi» blir i mine øyne mest av alt et nytt PR-framstøt, en ny gimmick mot slutten av apekattens lange liv i rampelyset. 
