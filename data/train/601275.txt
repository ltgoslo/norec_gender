Lekker mat for deg som er alene
Elegant og vakkert om mat for single, egner seg for alle som liker å trøstespise 

Kunsten å trøstespise er for mange avgrenset til fet snacks fra kiosken. 
Noen løser matbehovene når de er alene med frossenpizza, og flotter seg med dyrere takeaway-retter når de har råd til det. 
Men hva skjer når riktig dyktige kokker får kjenne på tilværelsen som alene-husholdning en periode? 

Bent Stiansen er kjendiskokken og Bocuse d’Or-vinneren fra Arendal, som driver Statholdergaarden i Oslo. 
Fotograf Alexander Benjaminsen er opprinnelig fra Lofoten og jobber i Oslo, men vokste opp i Kristiansand. 
De har en liten nyskapning på lur i den ellers altfor rikholdige kokebokfloraen. 
Vi anmelder få av kokebøkene som markedet flommer over av. 
Men vi merket oss denne.Bent Stiansen ble altså alene. 
Han kritiserer i bokens forord takeaway-maten for å være for dyr. 
Og det er gøyere å lage maten selv. 

De fleste kokebøker som utgis nå handler som regel om festmat, eller oppskriftene er dimensjonert for hele familier. 
Oppskriftene er store. 
Men Stiansen konstaterer at han slett ikke var alene om å være alene. 
I syv av ti norske husholdninger bor kun én eller to personer. 
Stiansens prosjekt er å lage god mat til bare en (eller to) personer. 
Alle de 160 oppskriftene er nedskalert til dette. 

På hver eneste side får man lyst til å legge boken fra seg og bevege seg bort til kjøkkenbenken. 
Bildene er gode og varierte. 
Oppskriftene er overkommelige, og pedagogisk forklart. 
Han dekker de fleste kategorier, fra supper og andre forretter, via et rikt utbud av kjøtt, fisk og grønnsaksretter, til desserter. 
Felles for rettene er at de tar litt tid å lage, gjerne 15-30 minutter. 
Stiansen understreker at man må kunne unne seg å lage god mat til seg selv. 

Skal jeg innvende noe, så er det at Stiansens kritikk mot takeaway-mat på grunn av pris, fort faller til grunnen hvis man i stedet skal leve av scampi og andebryst, som er dyrt selv om man lager det hjemme. 
Men boken er god, og anbefales til alle små husholdninger. 
