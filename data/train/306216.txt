Jojo Moyes' siste bok om Louisa Clark byr ikke på en eneste overraskelse
Rørende og omstendelig. 

Jeg må innrømme at jeg aldri har forstått den voldsomme verdensbegeistringen for Jojo Moyes forfatterskap. 
Disse forutsigbare og sentimentale fortellingene om Louisa Clark, som verken er spesielt morsomme eller dramatiske. 
Og så omstendelige og detaljrike at jeg for min del sliter med å komme meg gjennom dem. 

Rikinger i New York 

Denne siste boka i trilogien er lagt til en gammel, ærverdig leiegård på Fifth Avenue på Manhatten. 
Dit reiser Lou for å være assistenten til den smellvakre Agnes Gopnik. 
Hun er gift med en styrtrik og mye eldre forretningsmann. 
Hans datter fra første ekteskap avskyr Agnes. 
Det betyr at stemningen i huset mildt sagt er trykket, noe som gjør det vanskelig for Lou. 

Det hjelper ikke at hennes kjæreste Sam får en vakker bimbo av en kollega, og at hun selv får en beiler som er forbløffende lik Will – mannen hun mistet i «Et helt halvt år» (2013). 

Alt er skrevet med store bokstaver, og du forstår ganske raskt hvilke forviklinger som kommer, og hvordan Lou og de andre klarer å vikle seg ut av dem. 
Det er godt og lett og underholdende på sitt vis, men det er så uhyggelig omstendelig. 
Hver sms og hver banale tanke er samvittighetsfullt gjengitt. 
Vi får inntil parodien innsikt i den absurde verden til de rikeste, der alt bare er fasade, og selv kattene har psykologer. 
Dette er satt opp mot livet til portneren Ashok og hans familie, som ikke har penger, men nok av hjertevarme. 
I leiegården bor det også en eksentrisk gammel dame. 
Hun skjeller og smeller på alle, men er egentlig bare veldig alene. 
Hun skal komme til å hjelpe Lou med å finne ut av hvem hun egentlig er. 

Rørende avslutning 

Det vil si. 
Det er egentlig avdøde Will som rettleder Lou. 
Will og hans mange klokheter om å leve i øyeblikket, ta imot det som kommer – og å våge og være seg selv. 
Ikke overraskende ordner det seg til slutt for Louisa Clark, i en rørende scene øverst i Rockefeller-bygningen, med utsikt over den myldrende verdensbyen. 
Og det skal Jojo Moyes ha. 
Hun er ekstremt god til å mane fram stemninger. 
