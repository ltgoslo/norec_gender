Ekle porno–svin
Godt krim–håndverk om pornoindustrien. 
Men det mangler noe. 

Carl–Johan Vallgren er en erfaren forfatter, som i 2014 skrev sin første krim: 
"Skyggegutten" virket lovende, før den bokstavelig talt vaste seg vekk i noe zombie–greier. 
I "Svin" holder forfatteren seg på matta, det vil si i Stockholms underverden. 

Tipset om en verditransport er bare for fristende for Jorma Hedlund. 
Han blir med på ranet fordi han savner spenningen. 
Men politiet står og venter. 
Jorma blir en jaget mann. 

Samtidig forsøker Danny Katz å finne ut hva som har skjedd med hans gamle venn, narkolangeren Ramón. 
Katz har holdt seg rein i mange år, men suget etter heroin dukker opp som en ubuden gjest. 

Katz er en interessant helt, fordi han hverken er politimann eller privatdetektiv. 
Derimot er han oversetter, dataekspert og generell tøffing med militær bakgrunn. 

Sporene etter Ramóns morder fører Danny Katz til Stockholms pornobransje. 
Sterke krefter vil hindre ham i å finne sannheten. 

Hovedperson nummer tre er statsadvokat Eva Westin. 
Hun er tidligere kjæreste og heroinpartner med Katz. 
Eva kommer på sporet av en pervers overklassegjeng som tvinger sigøynerjenter og andre til et liv i porno, prostitusjon og det som verre er. 

Vallgren er opptatt av klasseskillene i Stockholm, og som vanlig er overklassen onde til beinet. 
Overklassen er ofte djevler i svensk krim. 
Kanskje er rikingene vondere i Sverige? 
Landet har en tydeligere overklasse, flere gamle penger og adelen, som Norge kvittet seg med i 1824. 
Så hva mangler? 
Vallgren har en slående beskrivelse av en heroinsprøyte som spidder en gul sommerfugl–tatovering. 
Men stort sett er språket veldig tørt. 
Det er lett å lese, men slår sjelden gnister. 
Innvending nummer to er at forfatteren faktisk ikke tar ut potensialet. 
Han skriver om grusomme forhold i pornoindustrien, men ingen av hovedpersonene blir tvunget til seksuelle handlinger mot sin vilje. 
