Temple holdt før også
Mange gode anslag peker fram mot to kriminelle mesterverk, men dette er ikke Peter Temples beste bok på langt nær. 

Peter Temple: 
Jernrosen. 
259 sider. 
Oversatt av Christian Rugstad. 
Press 

Mange her hjemme har funnet fram til australsk krim via sørafrikansk-fødte Peter Temple. 
Han fikk enestående anmeldelser for de to bøkene "Mørk kyst" og "Sannhet", bøker som fungerer minst like fint som skjønnlitteratur. 

Med "Jernrosen" er alle hans ni romaner nå oversatt til norsk. 

"Jernrosen" var den andre romanen Temple skrev (tilbake til 1998). 
Allerede her røper han kloa som krimforfatter, selv om han ennå ikke har hevet seg til nivået fra nevnte "Mørk kyst". 

Jeg-personen Mac Faraday har sterke likhetstrekk med en annen Temple-helt: 
Jack Irish som vi er blitt kjent med gjennom fire bøker. 

Irish var i utgangspunktet advokat som ble etterforsker. 
Faraday er tidligere politimann, men begge er over gjennomsnittet nevenyttige og interessert i (australsk) fotball og slitent publiv. 
Irish er møbelsnekker, Faraday er smed, men også med blikk for grovmurer og hagearbeid i stor skala. 

Faraday har trukket seg tilbake fra storby- og politilivet etter en spaningsoperasjon som slo sørgelig feil. 
Hans beste venn blir funnet hengt på låven, men er det selvmord? 

"Jernrosen" skal handle både om en institusjon for mindreårige, kriminelle jenter, narkotika, korrupte politifolk og politikere. 
Som alltid hos Temple så har systemet blitt rigget i verste eller beste Trump-stil, men det finnes et håp om større rettferdighet. 

Temple er alt her i ferd med å utvikle en litterær stil som han senere skal rendyrke til fullkommenhet. 

En ordknapphet som kan minne om James Ellroys stakkato stil i bøker som "White Jazz", men supplert med en kjærkommen humor i skildringen av et regnvått og vinterkaldt Australia langt fra turistbrosjyrene. 

Temple er best på menn, ikke fullt så troverdig på kvinneskildringene. 

Litt påfallende er det også hvordan kvinnene faller på rekke og rad for den værbitte Faraday med den mørke fortiden, og det fungerer tidvis bedre med volds- enn sex-scenene her. 
Persongalleriet er stort, ikke alle karakterene skiller seg ut, og det krever litt å holde oversikten. 

For de som har lest hans andre romaner framstår først og fremst "Jernrosen" som et godt anslag og et gyllent løfte om hva som var i vente, men bevares, han skriver allerede her bedre enn mange. 

Anbefalt underholdning for deg som drømmer om å ta en walkabout der nedenunder en gang i livet. 
