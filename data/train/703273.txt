Grundig innføring i et grønnere kosthold
Har du lyst til å leve litt grønnere, finner du tipsene du trenger her. 

Vegansk mat blir mer og mer populært, og det finnes rikelig med blogger som tilbyr oppskrifter på retter uten noen form for animalske ingredienser. 
De gode kokebøkene er det imidlertid litt lengre mellom, i hvert fall om man helst vil ha det på norsk. 
Det er dermed mye som taler for at Jane H. 
Johnsens bok vil bli en slager under juletrær i mang en grønnsakspisers stue. 

Boken er veldig pedagogisk og lettfattelig lagt opp, og gir oss innledningsvis en grundig innføring i diverse uvanlige ingredienser og hvor man får tak i dem. 
Hun gir også svar på mange av standardspørsmålene veganere stadig støter på: 
Hvordan får du i deg proteiner? 
Er det ikke dyrt? 
Hva gjør du når du skal spise ute? 

Oppskriftene er delt inn i kapitler for frokost og lunsj, bakst, hovedretter, helgekos, småretter og desserter. 
Spesielt blant påleggene og baksten er det mye som frister. 
Den hjemmelagede nutellaen ble for eksempel meget godt mottatt av husstandens yngste medlem. 

Johnsen har også veldig mange middagsretter på repertoaret. 
Vi likte godt portobello bolognese, veldig god smak, om enn noe tørrere enn originalen. 
Etter min mening er det de mange grønnsaksbaserte gryterettene som fungerer best, mens oppskriftene med diverse kjøttetterligninger ikke er like spennende. 
Alt ledsages av flotte bilder, og designet er stilrent og gjennomført. 

Kort oppsummert: 
Denne oppskriftsamlingen er helt glimrende for folk som av ulike grunner velger å leve vegansk. 
For oss som foretrekker animalske ingredienser der det er naturlig å bruke disse, er det ikke alt som funker like bra, men det er også mye inspirasjon å hente om man skulle få lyst til å flette inn en kjøttfri dag eller to i uka. 
