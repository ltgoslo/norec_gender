Bokanmeldelse:Odd Børretzen og Bjørn L.G. Braathen: 
«En nordmann i London» 

Røff og dynamisk kjærlighetserklæring til den store byen ved Themsen, signert en eminent forfatter og en like eminent fotograf. 

Odd Børretzens tekst og Bjørn L.G. Braathens fotos samarbeider svært godt i dette blinkskuddet av en reise- og opplevelsesbok. 

Børretzen og Braathen nærmer seg fenomenet London gjennom vidt forskjellige strategier, og dette er nok hovedgrunnen til at boken oppleves som kraftfull og frisk, at den tenner reiselysten og pirrer nysgjerrigheten. 

Børretzen knytter an til personlige opplevelser, først av en trett og krigsherjet by i 1946, siden fra en reise gjort i 2001. 

Han loser oss også gjennom byens historikk, fra etableringen som romersk provinsby via vikingtid og middelalder, bybranner og herjinger, Purcells og Shakespeares London, frem til våre dagers City, alltid med sitt karakteriske skjeve sideblikk og sine treffende underdrivelser. 

Han er den overordnede fortelleren, mens Braathen er den som fanger øyeblikket og tar bylivet på pulsen. 
Han går nært på, bildene kan være lett uklare, grovkornede, motiver og komposisjon har en skjødesløs eleganse og treffsikkerhet. 

To fine kunstnere har spilt hverandre enda bedre! 
