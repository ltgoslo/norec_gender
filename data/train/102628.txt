Bokanmeldelse:Jonny Halberg: 
«1984» 

Enda en versjon av historien om ung forfatterspire fra Distrikts-Norge som lengter til storbyen. 

Roman 213 sider 340 kr. Kolon 

Robert Isaksen er 18 år, offiserssønn og mistilpasset i den norske småbyen som minner svært sterkt om Lillehammer. 

Året er 1983, fremdeles er det en brytningstid mellom det politiske 1970-tallet og det estetiske 1980-tallet i Norge. 

Robert sluker litteratur og musikk slik bare unge menn kan gjøre det, og som en slags krysning av Morgan Kane og Snublefot kaster han seg uredd inn i alt livet har å by på av utfordringer, farer og muligheter. 

Oslo er målet for hans heteste drømmer, og snart befinner han seg i det lykkelige kretsløpet mellom Sardines, Waterfront og Tronsmo samt et passe utfriket kollektiv på Smestad. 
Selvsagt opptrer det også en underskjønn, men akk så svikefull jente med navnet Hege. 

Boken til Jonny Halberg må vel uten tvil kalles sterkt selvbiografisk, og den er full av namedropping fra en tid da Torgeir Schjerven og Ole Robert Sunde fremdeles var skumle unge menn og Michael Krohn en langhåret punkmusiker. 

Et fint portrett av den purunge og passe arrogante Stig Sæterbakken er også med på å trekke opp autentisitetsfaktoren. 

Fullt så bra er det ikke at forfatteren har kommet i skade for konsekvent å feilstave navnet til den franske symbolistiske forfatteren Jules Laforgue, som er Roberts litterære ideal. 

Selv om boken er lettlest og ganske underholdende er det likevel mest på overflaten at handlingen foregår. 
De fiktive personene vi møter blir mer karikaturer enn karakterer, og romanens episodiske karakter er med på å understreke et nokså overfladisk inntrykk. 

VISSTE DU AT ... 

Jonny Halberg (50) er født på Jørstadmoen og bor i dag i Moss. 
Han har tidligere vunnet «Sultprisen», P2-lytternes romanpris og Kritikerprisen. 
«1983» er hans åttende roman. 
Han har også skrevet noveller og filmmanus. 
