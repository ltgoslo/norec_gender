Da Kongsvin ger skulle okkuperes
256 sider Kr. 349,- Aschehoug 

Som ventet var, utkommer det for tiden stadig nye skrifter om det sagnomsuste år 1905. 
De interesserer mange, de fleste av oss har vel en beste- eller oldefar som lå med børsa ved grensen. 

Ikke alle de nye bøkene har noe særlig nytt å by på, vi endrer ikke vårt syn på unionsoppløsningen på grunn av dem. 
Med skriftserien «Prosjekt 1905» - et resultat av et langvarig svensk-norsk prosjekt - vil kanskje noen gjøre nettopp dette. 

I boka «1905 - Nye perspektiver» forsøker 13 megetskrivende faghistoriske forfattere fra begge sider av Kjølen å komme med helt nye synspunkter på det som hendte, ny viten om det, viten som kanskje vil få en del til å skifte mening. 

De fleste vil vel være tilfreds med at de svenske militære planer som krigshistorikeren Roald Berg redegjør for, og som bl.a. gikk ut på at Kongsvinger skulle okkuperes og landet omkring besettes, ikke ble satt ut i livet. 
Berg forteller detaljert om planleggingen av samtlige norske grensefestningers nedleggelse, og om hvorledes marinen skulle beslaglegges osv. 

Burde vi vært mer tilfredse med en fortsatt union med Sverige? 
Spørsmålet stilles - og besvares. 
Hadde vi da sluppet å bli besatt av tyskerne? 
Kanskje det. 
Boken om de nye perspektivene har mangt og meget å bringe til torvs som er nytt eller delvis nytt. 

Hva for eksempel med de tallrike svenske spionene og deres arbeid i Norge? 
Hva med kirken i de to landene, hvorledes så prestene og teologene på hverandre og på konflikten? 
For ikke å snakke om kvinnene: 
De fikk jo ikke lov til å være med i den første folkeavstemning som fant sted i Norden. 

Men Gud skal vite at de hadde synspunkter. 
Og med berømte Ellen Key i spissen visste de også å ordlegge dem! 
Inger Hammars artikkel om dette tilhører det aller beste i den nye boken. 
Som unektelig inneholder en god del som har vært kjent nok før. 

Mesteparten av artiklene er holdt i den tunge og litt tørre akademiske stil - der forfatterne i egne noter henviser til andre forskere og ikke minst til seg selv. 
Men alle 1905-interesserte og alle Sverige-venner i Norge vil finne mye å glede seg over i denne artikkelsamlingen. 
Der det også fremgår at vi hadde - og har? - mange norgespatrioter blant våre naboer i øst. 
