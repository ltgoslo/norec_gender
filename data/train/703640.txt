Roman:Angst og lede 

Episodisk familiekollasj om middelklasseangst og tilværelsens uutholdelige letthet. 

Jon Krog Pedersen: 
Bekymringsmelding for Hanna Tidemann. 
Roman. 
335 sider. 
Aschehoug. 

På overflaten handler Jon Krog Pedersens (f. 1981) debutroman om at Hanna Tidemann skal få kvinnet seg opp til å avslå morens invitasjon til det årlige juleselskapet, som hun overhodet ikke har lyst til å gå i, men ender opp med å gå i likevel, og som mot slutten av boken utarter til det regelrett pinlige og får i alle fall denne leseren til å tenke på den svenske filmen ”Nissen er far til alle barna” (1999). 

Før vi kommer så langt har imidlertid forfatteren laget en episodisk kollasj av minner fra et familieliv som har sporet av. 
Bekymringsmeldingen refererer seg til noen skolestiler med grotesk og seksualisert innhold som Hanna skrev som tolvåring. 
Hun var et intelligent og melankolsk barn med stor autoritetsforakt, og som Forkynneren påpekte, vil den som øker sin kunnskap også øke sin smerte. 

Ungdomsopprøret synes å implodere. 
I stedet for rock and roll, flowerpower, punk og grunsj, vokser det opp en generasjon som streber etter å være flinke, prektige, måteholdne og celebritetsperfekte, og ender som nervevrak. 

På et mer grunnleggende nivå dreier romanen seg slik om middelklassens angst, lede, tomhet og kjedsomhet, og om hvordan vi skaper roller, forventninger og fortellinger for oss selv og hverandre, som får Hanna til å synke ned i dype bekymringer over rene bagateller. 

Stilistisk gir dette teksten et oppstyltet, stakkato og tørt preg. 
Motstykket er broren Patrik. 
Der Hanna er reservert og pessimistisk, og strever med angst og størknede matrester (s. 89), kaster han seg uti det med ukuelig optimisme. 
Han reiser på oppdagelsesferd til USA og Europa, hun flykter til Berlin. 
Han får jobb i et parodiert PR-byrå i Stavanger, hun går i samtaleterapi. 

Mye av dette er fornøyelig lesning, der forfatteren også får demonstrert at han har et betydelig talent for komikk. 
Krog Pedersen ønsker å si noe om kunst og nødvendighet, narsissisme og samtid, massekultur og tomhetfølelse, ikke alt med like stor litterær kraft, men stort sett overbevisende og med en urovekkende slutt. 
