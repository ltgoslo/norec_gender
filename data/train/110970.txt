Krim i førstedivisjon
Piet Hoffmann lever en livsfarlig dobbelttilværelse. 

(Krim. 
542 sider, kr. 329,- Cappelen Damm) 

På overflaten er han en småbarnsfar som driver et sikkerhetsfirma i Stockholm. 
I virkeligheten er firmaet eid av polsk mafia, og Hoffmann selv på vei langt, langt opp i et kriminelt hierarki der det ikke hersker noen nåde. 

Særlig ikke for typer som Piet Hoffmann - som alt ni år tidligere har latt seg verve av svensk politi som informant. 
Under dekknavnet Paula holder han hele tiden politiet informert om hva som rører seg i den polske delen av svensk underverden. 
Som akkurat i det bokens handling tar til dreier seg om å overta all levering av narkotika i det såkalte lukkede markedet. 
Hvilket betyr: i samtlige av Sveriges lukkede anstalter. 
Fengslene. 

Under en amfetaminhandel mister Hoffmann kontrollen over to polske torpedoer, som skyter og dreper oppkjøperen. 
Slik starter det hele med etterforskningen av en klassisk mafia-likvidasjon. 

Ewert Grens setter i gang, fullstendig uvitende om at en av dem som har vært til stede under likvidasjonen, er en av deres egne. 
Men det er det naturligvis andre som vet. 
De sitter til og med i den samme korridoren som han selv. 

Og da er det duket for et forrykende dobbeltløp. 
Det er veldig lenge siden jeg leste en så spennende bok som dette. 
Når Hoffmann havner i høysikkerhetsfengselet Aspås, og spiller rollen som mafiaens mann, tar dette helt av. 
Det er en mesterlig komponert roman! 

Men jeg triller ingen sekser for spenningen i seg selv. 
Bokhandlene er proppfulle av spennende bøker. 

Det som setter Roslund & Hellström i en klasse for seg, er en høy grad av troverdighet. 
Der de fleste krimforfattere laller rundt med tåpelige massemordere i skandinaviske småbyer, har dette svenske forfatterparet føttene solid plantet i moderne kriminalrealisme. 
De har lært leksene. 
De vet hva de skriver om. 
De kjenner de tunge gutta som sitter på de lange dommene, og politifolkene som fikk dem dit. 
De vet hvordan den polske amfetaminen produseres, og hvordan den bringes inn, både over landegrensene og inn i de lukkede anstaltene. 

De vet at politiet selvsagt lyver, når de benekter bruk av faste informanter. 
Slik at de også kan benekte at de tidvis må la dem falle. 
Ofre dem. 

«Tre sekunder» er bok nummer fem i serien om Ewert Grens og hans folk i Stockholmspolitiet. 
Definitivt førstedivisjon! 
Helt øverst på tabellen. 
