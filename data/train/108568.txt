Utrolig engasjerende
Oversatt fra hebraisk av Kjell Risvik 171 sider Kr. 260,- Cappelen 

«To dager etter at jeg hadde begått selvmord, fikk jeg jobb i en pizzeria som heter Kamikaze og hører til en kjede.» 

Slik åpner en av novellene i Etgar Kerets nye bok, «Bussjåføren som ville være Gud». 

På sin stambar i et eget dødsrike for selvmordere opplever hovedpersonen Haim blant annet at den verdenskjente eks-vokalisten i Nirvana, Curt Cobain, maser på bartenderen om å spille musikken han lagde før han tok livet sitt. 
Det er ikke til å holde ut, og Haim legger ut på en lang reise for å finne sin elskede. 

Fortellingene fra denne unge israelske forfatteren, som nå blir introdusert for et norsk publikum, har ofte blitt karakteriserte som «absurde». 

Kanskje ikke så rart med tanke på de usannsynlige hendelsene som ofte oppstår. 

Men det betyr ikke at vi har med en virkelighetsfjern forfatter å gjøre. 
Man kan like gjerne si at han benytter de mest utrolige plott for å kunne være så presis som mulig. 

Som når han behandler tilsynelatende absurde kulturelle og religiøse fenomener. 

De 22 novellene handler om alt fra vennskap og forholdet mellom kjønnene til konflikten mellom israelere og palestinere. 

Nesten uansett hva han skriver om har Keret en utsøkt evne til å trykke på et punkt som engasjerer leseren. 
En meget fascinerende forfatter. 

STEN INGE JØRGENSEN Etgar Keret: 

«Bussjåføren som ville 

være Gud» 

Oversatt fra hebraisk av 

Kjell Risvik 

171 sider 

Kr. 260,- Cappelen 
