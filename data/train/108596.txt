Grøss om hevn
Oversatt av Jørn Roeim. 
261 sider Kr. 
298,- Damm 

Karin Alvtegen er blitt kalt Sveriges nye krimdronning. 

I sin siste roman lar hun en kvinne oppleve forferdelige konsekvenser av et raskt knull - stakkars Eva skulle jo bare hevne seg på sin utro ektemann. 
Men fremmedkaren Jonas har også følt kjærlighetens svik, og bærer på minst like mye hevntørst og bitterhet som Eva. 

Alvtegen tar et artig grep når hun skildrer konkrete situasjoner fra flere personers ståsted. 
Hun skriver seg dristig nær alle livets banaliteter, våger å gi seg i kast med ukebladnovellens forslitte tematikk. 

Språket er også svært enkelt. 
Det er ikke rart at filmindustrien griper tak i hennes romaner, hun skriver svært visuelt og med en dramaturgi som skapt for filming. 
Romanen blir en leservennlig og spennende fortelling, med sin nødvendige porsjon grøss og spenningstopp mot slutten. 

For lesere som ønsker mer av dybde og utfordrende undertekst, er den dog likevel ikke det beste valget. 

MAY GRETHE LERUM 
