Bokanmeldelse:Jørgen Gunnerud: 
«Mistanken» 

Jørgen Gunnerud har en helt spesiell evne til å skildre personer og stemninger ved hjelp av knappe, presise formuleringer. 

Roman 317 s. Kr. 349,- Kolon 

Så også i «Mistanken», hans tiende kriminalroman, og den tredje med lensmannen Magnus Akselsen i hovedrollen. 

Handlingen er som tidligere lagt til Finnmark, og denne gangen er det den tragiske døden til lensmannens egen søster som setter handlingen i gang. 

Bygda Korsfjord er ikke bare plaget av tragiske dødsfall, også brannstiftelser og konflikter om naturressurser og lokalpolitikk setter sitt preg på stemningen. 

De fleste er i slekt, men det hindrer ikke at de lusker rundt og vokter på sine egne hemmeligheter og hverandres synder. 
Og under det hele lurer den århundregamle rasismen og motviljen mot samene. 
I dette tilfellet representert ved Akselsen selv. 

Det skal vise seg at ansvaret for ondskapen er kollektivt, og sjelden har jeg vel lest en mer overbevisende skildring av menneskets litenhet under de sterke krefters spill. 
Engasjerende og velskrevet om krimlitteraturens urmotiver. 

Visste du at ... 

Jørgen Gunnerud (64) er cand.philol. fra Universitetet i Oslo. 
Hans spesialitet er norsk sjøfartshistorie. 
De siste årene før han ble aktiv forfatter jobbet han som lærer i ungdomspsykiatrien og som lektor i voksenpsykiatrien. 
