Mannfolkmat
Hank Von Helvete mener at grilling er en utpreget mannfolkaktivitet. 
Nå debuterer han som kokebokforfatter. 

Tidligere Turboneger-frontmann Hans-Erik Dyvik Husby har aldri lagt skjul på at han er glad i god mat. 
Når han nå debuterer som kokebokforfatter, er det innenfor den mest testosteronfylte delen av sjangeren: 
Det handler selvsagt om grilling. 
I et koselig forord forklarer han hvorfor grilling som tilberedningsteknikk passer så godt for menn. 
Han byr også på anekdoter fra sitt eget liv, om hvordan matinteressen ble vekket, og hva den har betydd for ham. 

Sjargongen i boka spiller på maskuline, amerikaniserte rockeklisjeer, et område forfatteren jo lenge har hatt godt grep om. 
Rettene har titler som "Bitchy Bacardi-saus", "Headbanger marinade", "Sinna skjell" og "Hanks Hangover Breakfast". 
Det er ingenting å si på attityden, med andre ord. 
Det voldsomt rocka imaget kan bli noe anmassende, og det oppleves ofte som litt underlig at den tidligere rusmisbrukeren Husby er så ivrig med å framheve alkoholens gleder.Men lever oppskriftene opp til den tøffe presentasjonen? 
Både ja og nei. 
En del av rettene vi prøvde, blant annet en karamellisert kylling og noen spicy pølser, smakte ypperlig. 
Det er også en klar fordel at de aller fleste råvarene man skal bruke er forholdsvis lette å få tak i, og de aller fleste rettene er enkle å lage, selv om grillrockeren vier en god del plass til arbeids— og tidkrevende ting som hjemmelagede pølser og hjemmekvernet kjøttfarse. 

Husby skal ha skryt for at han introduserer mange uventede kombinasjoner og tilberedningsmetoder, men en del av oppskriftene kunne med fordel vært bedre korrekturlest. 
Det er ikke alltid så lett å forstå om man skal bruke ribbe med eller uten svor eller hvilken stykningsdel man skal bruke i pølsene. 
Kapittelinndelingen og rekkefølgen på rettene er også noe rotete, og det hadde vært en klar fordel om forfatteren hadde spandert noen sider på velsmakende tilbehør. 

Husbys grillbok når med andre ord ikke helt opp til standarden Craig Whitson satte med "Far lukter svidd", men den vil helt sikkert få sin fortjente andel fettflekker og sausemerker i løpet av grillsesongen. 
