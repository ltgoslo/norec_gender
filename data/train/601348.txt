Viktig og velskrevet om artenes tilstand
Fortjent pulitzerprisvinner om jordens sjette masseutryddelse. 

For cirka 65 millioner år siden opplevde jorden den forrige masseutryddelsen. 
Dinosaurene forsvant og åpnet opp for pattedyrenes dominans. 
For første gang i jordas historie inntraff en masseutryddelse av arter forårsaket av én enkelt art, Homo sapiens. 
Denne masseutryddelsen foregår akkurat her og nå, i antropocen - menneskets tidsalder. 
Det er bare å ta en kikk på den nylig oppdaterte Rødlista, hvor både ulv, gaupe, rype, brunbjørn, jerv og flere sjøfugler har status som truede dyrearter. 
Arter i vårt eget land, et land som ikke er spesielt høyt befolket. 

Kolbert har reist verden rundt og snakket med prominente forskere om tilstanden til noen av verdens arter. 
Ispedd beskrivelser av natur og historier om arter som nylig levde, men som nå ikke lenger finnes, har hun skrevet en interessant og spennende populærvitenskapelig bok om det som kanskje er denne jordens største tragedie. 
Det er klart at arter dør og arter oppstår, slik er naturens gang, men det som er så spesielt nå er mengden utryddelser og farten det foregår i. 
Vi skal altså så langt bak i tid som 65 millioner år før vi finner en utryddelselsrate så høy som den som er i dag. 
Hvorfor tilstandene er slik de er, skriver Kolbert også godt og forståelig for menigmann om. 
Hun tar for seg bl.a. havforsuring, karbonsyklusen, hogst av skog, turisme og overdreven jakt. 
Dette skriver hun om uten å bli tørr og kjedelig, iblander det med personlige opplevelser, uten at det blir for mye. 
I så måte er den bedre enn Naomi Kleins Dette forandrer alt, også en bokom jorden og miljøets tilstand, men som hadde en i overkant personlig og følelsesladet stil. 

Interessant er også at Kolbert har skrevet om arter i nær slekt av oss selv, både utryddete og nålevende. 
I et kapittel om neandertaleren besøker Kolbert Neanderdalen i Tyskland, hvor det i 1986 ble funnet knokler av vår nære slektning, og hvor det nå ligger en paleontologisk fornøyelsespark. 
Hvem får ikke lyst til å dra dit neste gang man befinner seg i nærheten av Köln? 
