Kraftig kost
Oversatt av Astrid Nordang Kr 229,-Damm 

En bestselgende italiensk dagbokroman om en veldig ung jentes mangfoldige seksuelle opplevelser, vær sågod. 
Spekulativt? 
Det er ubehagelig å tenke på at en frimodig tenåring kan bli utsatt for en del av det som pågår i Melissa Panarellos debutroman. 

Det er ikke akkurat uskyldige ungpikedrømmerier, selv om språkdrakten gir signaler om at forfatteren kan ha slukt erotiske noveller og lest mye klassisk, høystemt diktning på skolen. 
Melissa er fjorten år og klar for å utforske seksualiteten, som hun har et godt forhold til i enerom. 
Etter en lite lovende debut vikler hun seg de neste årene inn i diverse seksuelle forbindelser med eldre gutter og menn med alskens preferanser, og til en eldre jente. 
Godt hjulpet av Internett og mobiltelefonen. 

Dagbok-Melissa beskriver sin egen lyst «innenfra» og en tøff, utforskende væremåte veksler med sterk sårbarhet. 
Kanskje berører denne romanen en samtidskultur som sender ut motstridende beskjeder til unge jenter. 
Med oppfordringer til å følge sin lyst og la tangatrusene synes, som kan bli problematiske i møtet med grenseløse voksnes blikk. 
Her blir vi vitne til flere fæle gruppesituasjoner og overgrep. 
Men tenåringsdagboken henfaller ofte til vel oppstyltede vendinger. 
Den episodiske handlingen hopper fra oralsex til seksuelle rollespill til onanering med en transvestittvenn til et håp om gjengjeldte følelser og balkongbeiling. 
Litterært interessant? 
Ikke så veldig. 
Sjokkerende? 
Ja, det får man si. 

SUSANNE HEDEMANN HIORTH 
