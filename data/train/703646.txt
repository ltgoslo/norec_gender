KRIM:Fyll og drap på Jæren 

Det er langt mellom vellykkede debutanter som gir ut romaner på eget forlag. 
Men de finnes. 

Ivar Aase: 
Jernspøkelset. 
342 sider. 
Forlaget Aase & Wiik. 

Ivar Aase har bestemt seg for å skrive selve jærkrimmen, og han har lagt "Jernspøkelset" på bordet. 
Det er en forrykende historie om korrupsjon og drap, familiefeider og farlige allianser, kjærlighet og utroskap. 
Midt i historien står politistudenten som nettopp er kastet ut av studiet, men likevel forsøker å nøste i trådene når det dukker opp en begravet mann ute på et jærsk jorde. 
Nysgjerrigheten sender ham ubehagelig nær hans egne familiemedlemmer, de som styrer det store entreprenørselskapet han selv ikke vil være en del av. 

Dermed er en av konfliktlinjene presentert; outsideren mot familien. 
Men det finnes haugevis med andre, selvsagt, her er bønder mot utbyggere, narkolangere og politifolk, gjeldsslaver og utpressere. 
Det er nemlig et gråsvart Jæren vi møter her, befolket av voldskriminelle og pengetriksere, noe som bidrar til at leserens jakt på morderen snart går hit, snart dit. 

Og det funker! 

Det er stilig å lese røverhistorier om Grude og Friestad, Njå og Braut, og det er kjekt å farte rundt mellom Kvadrat, Lysefjorden og Jærstrendene. 
Viktigere er det at Aase har komponert en historie med framdrift, 70 ganske små kapitler som effektivt ruller fram historien, i all hovedsak kronologisk og i tredje person. 
Men innimellom gir han oss noen små jeg-fortellinger fra fortiden, noen små glimt inn i noe vi ikke helt skjønner hva er før boken er ferdig lest. 
Det er et grep som kan løfte en fortelling når det gjøres riktig, men det kan også forvirre - her tror jeg Aase skulle møtt noe mer motstand, for disse unntakskapitlene (bortsett fra det aller første) tilfører ikke mye til historien. 

Et annet minus er slitsomme beskrivelser av politistudentens rangling - han framstår som en slags Harry Hole tidlig i politi- og drikkekarrieren. 
Det er i og for seg greit nok, i alle fall hvis det er med på å tegne en personlighet på en måte som får betydning for storyen. 
Men her blir det litt påståelig og er knapt nok tema i bokens siste halvdel. 

Alt i alt er dette likevel en underholdende krimfortelling og en lovende debut. 
Jeg håper han har flere gode ideer på lur. 
