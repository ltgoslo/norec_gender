Denne originale bildeboka kan gå rett hjem hos mange barn
Men det spesielle formatet spiller ikke helt på lag med historien. 

«Årets aller lengste bok», reklamerer forlaget på baksiden av bildeboka «Du tror det ikke før du får se det». 
Den kan gå rett hjem hos mange barn, med sitt oppfinnsomme trekkspillformat og en historie full av rampete detaljer. 

I mange bildebøker for barn er størrelse og fysisk utforming av boka med på å fortelle historien, men denne tar det lenger: 
Boka består av ett eneste brettet ark. 
Du kan bla fra side til side som vanlig, eller gradvis brette ut arket, til du sitter med en lang remse. 

Rampete 

Som motsats til det originale formatet, følger tekst og bilder en streng skjematisk oppbygging. 
Teksten er et klassisk nonsensdikt, i tradisjonen etter Inger Hagerup og André Bjerke, med enderim og rare dyr. 
Første strofe lyder: 
«Jeg våkner av lyder og lister meg ned, / men tror nesten ikke det jeg får se, for under den stripete kjøkkenmatta / snorker den skjeløyde nabokatta.// 
Men det er ikke det verste,/» 

Hver strofe fortsetter med nye dyr og fugler, og «Men det er ikke det verste» til slutt. 
Rimene inneholder flere barnlige «ulovligheter»: 
En bavian som vasker rumpa med tran, en kokeplate med lort (som en ku må ha gjort). 
Når vi snur arket, er vi utenfor huset og titter inn gjennom vinduene. 
Den delen er tekstløs, og det passer godt – her kan vi spionere på, men ikke høre galskapen inne på kjøkkenet. 
Bortsett fra det, spiller ikke formatet helt på lag med fortellingen. 
Teksten slutter brått, midt i en setning: 
«Men det er ikke det verste, / for under den stripete kjøkkenmatta…» 
Det er en gjentakelse fra første strofe, som inviterer til å gå tilbake til start og lese alt på nytt. 
Eventuelt dikte videre på egenhånd. 
Men formatet legger opp til at vi skal «gå ut» og kikke på baksiden. 
Og da stopper teksten i løse lufta. 

Gimmick 

Illustratør Hodnefjeld har laget en leken kollasj av tegning og foto, viltre streker og strengere linjer. 
Den lange, rette kjøkkenbenken og det stripete gulvteppet binder alt sammen, slik den faste oppbyggingen gjør med teksten. 
Bildene forteller mer enn teksten, og det gjør boka morsom å lese flere ganger. 
Likevel savner jeg flere overraskende og samlende grep som kunne brakt tøyseverset nærmere en fullendt historie, og gjort formatet til mer enn en artig gimmick. 
