Bokanmeldelse:Odd Børretzen: 
«Helt all right». 
De beste tekstene i utvalg 

Et nesten helt all right utvalg tekster fra en stor humorist og allsidig forfatter. 
Men vi savner stemmen som gjorde tekstene levende på den helt spesielle måten. 

Juritzen forlag er ute med den første «Best of Børretzen»-utgivelsen - laget i samarbeid med Børretzen og lansert bare noen uker før forfatterens bortgang. 

Her er stikkordene tematisk bredde og sjangermessig variasjon, et naturlig utgangspunkt for Børretzens allsidige og rike produksjon. 

Her finnes noe alle kan like: presise aforismer og mangetydige prosadikt, kjente pratetekster som «Degos Kalypso», «Noen ganger er det all right» og «Blues fra Oslo Ø» og slentrende flanerier om aldring og død, eller lett nostalgiske barndomsminner. 

Børretzens karakteristiske ironi med et menneskelig ansikt er lett merkbar, både som herlig selvironi og presise avkledninger av nasjonal sjåvinisme og forterpet moralisme. 

Men det er ikke til å unngå at noen tekster flater ut når de står alene, uten forfatterstemmens uforlignelige signatur. 
Bokens undertittel, «De beste tekstene», virker også en smule forhastet. 
En bok med Børretzens beste skjønnlitterære tekster ville sannsynligvis krevd en annen presentasjonsform. 

Pluss: 
Flotte fotos av John Andresen og tegninger av forfatteren. 
