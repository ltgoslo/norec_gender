Glitrende tekster fra dyptpløyende stilist
Stor skrivekunst blir det når Bjarte Breiteig fra Kristiansand tenker høyt om skrivekunst og annen kunst. 
Hva er det som skjer når en litterær tekst blir til og finner en leser? 
Hvordan er forholdet mellom det virkelige livet og litteraturen? 
Dette er spørsmål som berøres på mange måter med den velformulerte essayistens klare språk og uredde tanke. 
Den nå 42 år gamle forfatteren fra Kristiansand, som ikke har en enorm produksjon å vise til, men hvis verk har desto mer av kvalitet å by på, forsyner den interesserte leser med mang en god lesestund i denne essaysamlingen. 

Les Breiteig fortelle om skriveprosessen: 

Det hadde vært utrolig fint om Bjarte Breiteig slet mindre med skrivesperre enn han gjør. 
For når han først er i gang, blir det så vidunderlige resultater av det. 
Det vet den som har lest hans noveller, som orket å lese den vonde romanen fra 2014. 
Og det skjønner den som tar tak i denne nye Breiteig-boka som presenterer noen tidligere trykte essays og noen nye. 

Tittelen henspiller på en 45-siders tekst som heter «Min tro, eller: 
Viljen i teksten». 
Den begynner slik: 
«Det står ofte for meg som litt av et mysterium at en skjønnlitterær tekst i det hele tatt kan bli til». 
Så simulerer han en skrivesituasjon, og opplever at teksten tar en annen retning enn planlagt. 
«Men hvis jeg på dette tidspunktet spør meg selv om hvordan denne retningen oppsto, vil svaret være at det har skjedd noe i teksten utenfor min kontroll. 
En egen vilje har oppstått. 
Selv om den ennå er liten, har teksten reist seg og blitt noe jeg ikke kunne forutse, eller bestemme meg for, da jeg begynte å skrive». 

Han skriver om tro, også om religiøs tro, men mest om troen på en tekst som ennå ikke finnes. 
Og mye mer enn innblikk i en forfatters skrivesperre, får leseren ta del i en refleksjon over hvordan og hvorfor tekster oppstår, lever og finner vei til leseres hjerte. 
Det samme gjelder når Breiteig nærleser noveller av Kjell Askildsen sammen med sin jevnaldrende kollega Øyvind Ellenes fra Mandal, en tankeutveksling som anbefales på det varmeste. 
