En uhyggelig mor
Forfatter: 
Lars Ramslie 

Sjanger: 
Roman 

Forlag: 
Oktober 

Det starter makabert. 
En alvorlig kvestet jente ligger koblet til respirator på sykehuset. 
Hovedpersonen som kalles «mor» er på besøk. 
Jenta har vært elev på skolen der mor arbeider, og litt etter litt rulles deres historie opp. 

Hva skjedde egentlig med jenta? 
Kunne tragedien vært unngått? 
Det er en hemmelighetsfull roman som holder spenningstrykket oppe gjennom drøyt 300 sider. 
Dette er ikke en bok man koser seg med, for Ramslies første bok på ti år er til tider svært ubehagelig. 
Underlig. 
Urovekkende. 
Slik gode historier jo ofte er. 

Ramslie lager et fabelaktig portrett av «mor», en person uten empati. 
Forholdet mellom kvinnen og den unge jenta gir et skremmende bilde av psykiske overgrep — mor trykker jenta ned for å bevare kontrollen over henne. 
En vold som blir forkledd som omsorg. 

Romanen er lettlest og original. 
Både tid og sted er oppløst i «Liten fugl», og vi får heller ikke vite fysiske trekk ved personene. 
Det gjør igjen at fokus trekkes mot det mellommenneskelige, for det er ikke så viktig hvor og hvem, men hvordan. 

Ramslies utgivelser stiller de store spørsmålene: 
Hva er vold? 
Hva er medlidenhet? 
Og hva er egentlig kjærlighet? 
Ikke alle spørsmål blir besvart i denne romanen, men det gjør ikke så mye. 
Forlaget lover nemlig at «Liten fugl» bare er første bind av flere. 
