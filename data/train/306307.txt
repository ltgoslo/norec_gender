Debuterer med roman om lesbisk kjærlighet på et asylmottak
Men det blir unødvendig svevende og kryptisk. 

«Negerlesbe, avviker»: 
Ordene hangler over asylsøkeren Leyla, som ligger på bakken og forgjeves prøver å beskytte seg mot ungguttene som denger løs på henne. 
20 år gamle Jannike og lillesøsteren Petra er vitne til hendelsen. 
Jannike blir redd og stikker av, mens fjortenåringen Petra iler til for å hjelpe. 
Jannike skammer seg sånn over sin feighet at hun rømmer fra leiligheten hun deler med Petra, og bosetter seg under senga til sin demente farmor, som bor på sykehjem. 

«Jannikeevangeliet» handler om ensomhet, skam og skyld; patologisk skyld. 
Leyla bor på asylmottak. 
Der innleder hun et forhold til Abena. 
Abena dør på mottaket. 
Hun antenner seg selv. 

Leyla skammer seg over sin forbudte kjærlighet til en kvinne, og prøver forgjeves å glemme henne. 
Hun får jobb på sykehjemmet til Jannikes farmor, og oppdager etter hvert Jannike. 

Original billedbruk 

De beste partiene i denne smale debutromanen er der vi følger Leyla. 
Idriss har en intens og original billedbruk, spesielt når hun formulerer Leylas ensomhet og de mange fordommene som møter henne. 
Aller best er skildringen av hvor isolert Leyla blir av ikke å kunne språket; språket som er mer enn bare enkeltord: 

«På norsk var hun ikke noen i det hele tatt. 
Frasene passet liksom ikke i munnen hennes; de tilhørte ikke henne. 
Alle erfaringene hennes, hele historien hennes, var på et annet språk. 
Å oversette disse erfaringene føltes som å oversette seg selv.» 

Svevende 

Jannike-skikkelsen derimot, har jeg mer problemer med. 
Det er riktignok mye godt her, spesielt de surrealistiske samtalene hun har med sin demente farmor. 
Ellers tilbringer hun mye tid med å dagdrømme at hun er stjernen i talkshowene til Madonna, Dr. Phil, Oprah og Skavlan. 

Morsomt nok, men jeg skjønner ikke helt hva hun driver med. 
Hun har åpenbart ansvaret for fjortenåringen Petra, uten at vi får vite hvorfor. 
Når hun rømmer, lammes hun av sviket overfor lillesøsteren. 
Men det hele er så unødvendig svevende og kryptisk. 
