P.D. James: 
«Døden kommer til Pemberley» 

Det er bare å gi seg over, i P.D. James fortsettelse av Jane Austens «Stolthet og fordom». 

Krim Oversatt av Ragnhild Eikli Aschehoug 282 s. Kr. 284,- 

Krimdronningen P. D. James er bare 92 år gammel - og må åpenbart ha hygget seg over å skrive denne lille boken. 
Den er vel nærmere en roman enn en kriminalbok, fordi P.D. 
James gjør seg slik flid med miljøskildringen. 

Hun tar fatt seks år etter at Mr. Darcy og Elizabeth giftet seg, de har to barn. 
Søsteren Janes familie bor like ved, og det er fryd og forventning i luften kvelden før det tradisjonsrike Lady Anne-ballet. 
Så kommer et uventet og dramatisk besøk, en mann blir myrdet på Pemberley-eiendommen. 

En langtrukken rettssak følger, med ironisk kritikk av det britiske rettssystemet, og selvsagt - en overraskende løsning. 
«Døden kommer til Pemberley» gir en god lesestund, elegant som boken er. 

Visste du at ... 

P.D. James er født i 1920. 
Bøkene hennes er utkommet i millionopplag på en rekke språk. 
Hun har mottatt en lang rekke priser. 
Flere av bøkene hennes har gått som meget populære TV-serier. 
