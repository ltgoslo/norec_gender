Riesling-roman
299 kroner Gyldendal 

Øivind Hånes driver i en egen genre, som man kunne kalle mat&drikkeroman. 
For to år siden, i romanen «Paprika», var det tyrkisk mat som sto i sentrum. 
I år har tysk hvitvin, da særlig rieslinger, fått hovedrollen. 

For Ulrich, hovedperson i boken, er vinhandler i Köln. 
Ulrich er en særling, og holder seg kun med én venn, klassisk musikk-freaken Vladimir. 
Istedenfor å søke selskap, da kanskje særlig kvinnelig, ligger han hjemme og nyter gode rieslinger - de med den karakteristiske petroleumssmaken - mens han ser tennis på TV. 

Halve boken består av Ulrichs filosoferinger omkring vin, hverdag, naboer, familie - og fortiden. 
For hans bror endte sitt liv som narko-vrak, formodentlig myrdet av en langer han skyldte penger. 
Så en dag dukker et foto opp som setter Ulrich på spor av brorens mystiske liv og endelikt, og den sære vinhandler må ut av kokongen og ut i livet. 

Her kommer han i kontakt med bl.a. brorens venninne og erfarer skremmende trekk ved det tidligere Øst-Tyskland. 
Og en stor overraskelse venter ham - som vil forandre hans liv. 

Hånes' dempede stil kler de stillfarne undringer over livets særheter - og tanker omkring hva som avgjør vår skjebne i livet. 
Mangt er sett fra uventede vinkler, og Hånes' innsmettede vinspalter er god lesning for alle som nyter den slags. 
Likevel; storyen er lovlig tynn, og Hånes makter ikke å integrere de ønologiske kåseriene som en naturlig del av romanens oppbygning. 

JON H. RYDNE 
