Bokanmeldelse:Rachel Joyce: 
«Harold Frys utrolige pilegrimsferd» 

Håp, tro og menneskets iboende kraft: 
Hva mer kan en god bok handle om? 

Roman Oversatt av Bente Rannveig Hansen 292 sider 299 kroner Aschehoug 

Rachel Joyce har skrevet en vidunderlig liten bok om Harold Fry. 
En ganske så forsiktig kar, gift med Maureen. 

De to lever et stille liv som pensjonister, livet går i rutiner, og det ties om så mangt. 
Brått snur tilværelsen, først for Harold, så for Maureen. 

Et brev lander i postkassen til Harold, fra en tidligere arbeidskollega, Queenie, som forteller at hun har kreft. 

Harold går for å poste et lite svarbrev, men ender med å gå til Queenie selv, helt nord i England. 
Harold går, i seilersko, skjorte og slips, for å nå fram før Queenie dør. 

Han sender postkort til Queenie og ber henne vente. 
I denne praktfulle ferden gjennom England passerer Harold, Maureen og deres sønns liv revy - Harold går gjennom sitt liv, og Maureen som får regelmessige telefoner fra Harold, tar et oppgjør med sitt liv. 

Et herlig galleri av møter underveis og følgesvenner dukker opp på veien mot Queenie, for mediene snapper selvsagt opp saken. 

En praktfull ferd inn i menneskenes hverdag og strabaser, skrevet med varme, humor og alvor. 

Visste du at ... 

Rachel Joyce, tidligere skuespiller, har skrevet mange hørespill for BBC og har mottatt The Tinniswood Award for beste hørespill. 
«Harold Frys utrolige pilegrimsferd» (2012) er solgt til 30 land. 
