Bokanmeldelse:Judith Schalansky: 
«Sjiraffens hals» 

Grelt portrett av en kvinnelig lærer som tolker både seg selv og elevene i lys av evolusjonsteorien. 

Roman Kampen for tilværelsen i klasserommet. 
215 sider, kr. 349,- Press 

Judith Schalansky er forfatter og formgiver og regnes som en av Tysklands nye litterære stjerner. 

At forfatteren er bokdesigner var tydelig allerede i hennes første bok på norsk, «Atlas over fjerne øyer», en av fjorårets vakreste bøker. 

Også årets roman er designet av forfatteren selv, og plansjer av dyr hentet fra gamle lærebøker i biologi er lagt inn som illustrasjoner i teksten. 

Det strielignende materialet på omslaget stinker dessverre av kjemikalier. 
Det er distraherende under lesingen, men passer forunderlig nok til bokens innhold, som mildt sagt er dynket i naturfaglige termer og begreper. 

Schalanskys portrett av biologilærerinnen Inge Lohmark må kunne kalles et monotont og satirisk oppgjør med en lærertype som lik en truet dyrerase er i ferd med å dø ut. 

Hun plasserer alt og alle inn i en pågående kamp for tilværelsen - hennes eneste pedagogiske metode. 
Når en elev systematisk mobbes, løfter ikke fru Lohmark en finger, naturen må jo få gå sin gang! 

Romanen har undertittelen «en dannelsesroman», antagelig et ironisk spark til sosialdarwinistiske forklaringsmodeller i tiden. 
Språklig er teksten konsekvent og utmerket oversatt av Elisabeth Beanca Halvorsen. 

Er dette så en god eller mest av alt fiks roman? 
Det kommer an på perspektivet. 
Original er den utvilsomt. 

Likevel er det som om Inge Lohmarks grøssende kalde blikk på verden smitter over på leseren. 
I lengden blir det en utmattende stiløvelse og ikke en tekst som forfører. 

Jeg lukket boken med en bitter smak i munnen og kjemikalier i nesen, det smakte av galle. 

GABRIEL MICHAEL VOSGRAFF MORO 
