Piraten Isaacs opplevelser
«Piraten Isaac» er en underlig serie. 
Underlig og skjønn på en styggvakker måte. 
Menneskeansiktene er enkle og forvridde, mens rutene er rene og oversiktlige. 

Historien: 
Den unge kunstnerspiren Isaac hyres som marinemaler. 
Turen skal bare ta «noen dager». 
Men Isaac, stakkar — som har en vakker kjæreste som venter hjemme, er lurt. 
Snart havner han i piratenes klør og piratenes tjeneste. 
Og piratkaptein har ambisjoner. 
Ikke bare om å røve saltmat, søtmat, penger og gull, men om å erobre det land som ligger bortenfor isbarrierene på sørsiden av det amerikanske kontinent. 

Og siden vi befinner oss på 1700-tallet, så fins det naturligvis ingen fotografer til å dokumentere ekspedisjonen. 
Piratkaptein Jean, en nifs kar med skeivt smil og Errol Flynn-mustasjer, trenger maleren til å skildre livet om bord og samt til å tegne de underlige uhyrer og landskap de garantert vil møte på reisen inn i det ukjente. 

De tre første albumene i serien, «Amerika», «Isødet» og «Olga», er samlet i denne boka. 
Og historiene ruller skeivt og skakt av gårde. 
Christophe Blain har en fortellerteknikk som bukter og krøller seg framover, tilsynelatende uten mål og mening. 
Men bare tilsynelatende. 
Og det naive navet i denne historien, som definitivt handler om havet, døden og kjærligheten, er den naive og etter hvert hardt prøvede maleren Isaac. 

Den franske serieskaperen Christophe Blain sies, ifølge informerte kilder, å være den norske serieskaperen Jasons favorittegner for øyeblikket. 
Det kan man skjønne ut ifra både den enkle, nesten naive tegnestilen og den skjebnetunge eksistensialismen som hviler spooky tungt over seriens sentrale figurer - drømmere og idealister alle som en. 

Et spennende bekjentskap. 
Vi ser fram til de neste albumene med malerpiraten Isaac. 
