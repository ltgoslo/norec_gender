Flau Ali-selvhjelpsbok
Muhammad Ali med Hana Yasmeen Ali: 
«En sommerfugls sjel - refleksjoner på en livsreise» 
Oversatt av Heidi Grinde 236 sider Kr. 
279,- Damm 

Muhammad Ali med Hana Yasmeen Ali: 
«En sommerfugls sjel - refleksjoner på en livsreise» 
Oversatt av Heidi Grinde 236 sider Kr. 
279,- Damm «En sommerfugls sjel» er en merkelig blanding av selvbiografiske riss av de mest berømte episodene i Alis liv, hele tiden med harmoniserende vekt på hvor fantastisk alt har vært, og banal «livsfilosofi» om hvor viktig det er å hjelpe andre og arbeide for fred i verden. 

Bokens ledetråd er sportsikonets muslimske tro. 
Han forteller om sitt forhold til Nation of Islam og ideologene Elijah Muhammad og Malcolm X, og om hvordan materielle goder og jordisk berømmelse blekner i sammenligning med troen på og kjærligheten til Gud. 
Ali presenterer et dobbelt bilde av seg selv i boken: 
På den ene side kan han ikke få understreket nok hvor ydmyk han er, hvor mye han har gitt bort og hvor mange vanskeligstilte han har hjulpet. 

På den annen side later han til å oppfatte seg selv som en spesielt utvalgt som har fått et oppdrag fra høyere makter om å jobbe for internasjonal fred og være et ideal for hele verden. 
De banale, men sikkert velmente betraktningene om hvor viktig det er å ikke glemme Gud og ikke gi opp kampen for et bedre liv, avbrytes nå og da av sommerfugltegninger og far og datters egenskrevne lyrikk. 

Diktene er om mulig enda mer uutholdelige enn hverdagsfilosofien. 
I USA blir boken ganske sikkert plassert i de velfylte hyllene for selvhjelpsbøker. 
Ali, som selv er rammet av Parkinson, vil åpenbart hjelpe sine mange fans med råd om hvordan de skal få et bedre liv. 
Men i «En sommerfugls sjel» hever refleksjonsnivået seg aldri over det pinlig selvsagte. 
