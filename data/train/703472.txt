Ikke nok med store pupper
Historien er omtrent like sannsynlig som SV-suksess i dagens rødgrønne regjering: 
En gruppe soldater oppdager et forlatt nazilaboratorium på en tropeøy. 

I en stor tank ligger en fullmoden kvinne, et sexsymbol, utstyrt med slanger og elektroder koblet til hjernen. 
Åpenbart resultat av et geneksperiment utført av en forstyrret nazidoktor. 

MONSTRENE KOMMER: 
Hun våkner. 
Hun er naken. 
Hun er råsterk. 
Og hun har enormt store pupper. 
Så kommer monstrene, kjøttetende dinoasurer som langsomt, men sikkert desimerer flokken av soldater. 
For å si det med DumDum Boys: 
Disse aggressive reptilene lever i en drømmeverden og spiser soldatene som drops i solnedganger. 
Én etter én forsvinner de. 

Frank Cho — kjent for den hyggelige stripeserien «Reservatet», som gikk i Aftenbladet for noen år siden - tar ut alle sine mykpornofantasier i «Shanna». 
Han tegner sin heltinne blond, brølende og kjempesterk. 

SVAK HISTORIE: Cho kan tegne. 
Man kan trygt si at han behersker kroppens former og fasonger, både dyre- og menneskekroppenes. 
Men historien er stinker. 
Historien er håpløs. 
Historien er bare et påskudd for å tegne flest mulig kampscener og størst mulig pupper. 

Bare svært testosteronsprengte unggutter vil finne glede i denne utgivelsen. 
OK: 
Her og der er det innslag av ufrivillig humor, men ikke nok til at serien reddes fra totalforlis. 
