Livet i blokka
Roman 289 s. 399 kr. Oktober 

Anne B. 
Ragde skriver om et borettslag på 1960-tallet i sin nyeste bok. 

Handlingen er lagt til det faktisk eksisterende borettslaget Ungdommens Egne Hjem i Trondheim, hvor hele åtte familier i samme oppgang portretteres. 
Vi blir kjent med hjemmeværende husmødre, gretne menn og forsømte barn, men får også glimt av trygghet og noe som kan kalles lykke. 

Anne B. 
Ragde har tidligere gitt et intervju til VG hvor hun fortalte at hun fikk ideen til boken da hun kjørte forbi en blokk og lurte på hvilke menneskeskjebner som befant seg der. 
Men hun har også vokst opp i et slikt bomiljø, så det er vanskelig å ta henne for å være en fabulerende kikker. 

Denne personlige erfaringen har nok bidratt til at miljøskildringene er blitt gode, både når det gjelder materielle forhold og relasjoner mellom familiemedlemmer. 
Selv om beboerne kan omtales som «historiens vinnere» i et sosialdemokratisk lykkeland, opplever de i praksis at livet er fullt av begrensninger. 

Flere av portrettene er såpass enkelt tegnet, at fremstillingen virker noe karikert. 
Men av og til imponeres vi av både skarpe detaljer og bevegende passasjer. 

Ragde innskrenker seg ikke til klisjeen om undertrykte kvinner. 
Leseren får møte unge gutter som må være musestille mens pappa sover middag, og ikke har annen underholdning enn ukeblader ment for husmødre. 
Rett over gangen fortviler en 22-åring som er blitt familiefar altfor tidlig, og lurer på om han like godt kan selge den høyt elskede motorsykkelen sin, som han aldri mer kan invitere en snerten jente på tur med. 

To tredjedeler ut i boken begynner man likevel å lure på om det ikke skal skje noe snart. 
Det er altså litt på overtid når Ragde introduserer en middelklassegutt som får innsyn i de ulike familiene, men bruddet og de påfølgende begivenheter redder romanprosjektet. 
