Bokanmeldelse:Lars Kepler: 
«Playground» 

Hva skjer med oss når vi dør? 
Ifølge Lars Keplers siste roman havner vi i en kinesisk havneby, der vi gjerne kan ha sex når vi ikke kjemper mot gangstere for å beholde livet – eller, eh, døden. 

Populære Lars Kepler har erobret verden med sine spennende thrillere. 
Ved å forene klassiske krimmysterier og tilføre dem thrillerens heseblesende intensitet, har Kepler sikret seg en stor fanskare. 
Jeg er én av dem. 
Jeg er blodfan av Joona Linna og Keplers makeløse krimfiksjon. 

I Playground får du noe helt annet. 

Romanen er en blanding av krim og fantasy. 
Ja, nesten en fabel. 
Størstedelen av romanen finner sted – hold deg fast – i dødsriket. 

Skjærsilden, eller purgatorium, er ifølge katolsk tradisjon et sted der de dødes sjeler renses etter jordelivet, men før de slipper videre inn i himmelen. 

I Lars Keplers litterære univers er dette dødsriket en kinesisk havneby full av gangstere og korrupte byråkrater. 

Det er for så vidt en spennende tanke. 
Og Lars Kepler skal ha ros for å våge. 

Men: 
Der hvor Keplers svenske kollega John Ajvide Lindqvist mestrer kunsten å forføre leseren slik at det umulige blir mulig, sliter Lars Kepler med å gjøre fantasileken troverdig. 

Ikke mindre enn fire ganger dør hovedpersonen, Jasmin Pascal-Anderson. 
Én gang blir hun skutt, én gang omkommer hun i en bilulykke, og to ganger lar hun seg drepe for å kunne vende tilbake til dødsriket. 

Der må hun redde sin sønn, samt sjarmere jeans og boxer av en kar som døde av overdose. 

Boken begynner løfterikt – som en actionthriller. 
Jasmin blir skutt og drept under et oppdrag i Kosovo. 
I 40 sekunder står hjertet hennes stille. 
Plutselig befinner hun seg i denne voldelige, korrupte havnebyen i Kina. 
Så blir hun gjenopplivet. 

Drømte hun? 
Var den virkelighetsnære opplevelsen et resultat av en oksygenfattig hjernes aktivitet? 
Eller var hun faktisk i dødsriket? 

Et spennende utgangspunkt! 

Men så raser det utfor. 
Sammen med moren og sønnen blir Jasmin innblandet i en bilulykke hjemme i Sverige. 
Moren og Jasmin omkommer. 
Jasmin våkner i den kinesiske havnebyen, der livet (eller døden) fortsetter akkurat som før. 

Igjen hentes hun tilbake til livet. 
På sykehuset får hun beskjed om at sønnen må opereres, og at legene derfor må stanse hjertet hans. 

For å gjøre en lang historie kort, får Jasmin hjelp til å dø to ganger til. 
Dermed kan hun lose sin døde sønn trygt gjennom det voldelige dødsriket – og få seg et nyp med den kjekke (døde) junkien. 

Bak pseudonymet Lars Kepler står det svenske ekteparet Alexandra Coelho Ahndoril (f. 1966) og Alexander Ahndoril (f. 1967). 
De var begge anerkjent som seriøse, skjønnlitterære forfattere før de meldte overgang til The Dark Side og ble til Lars Kepler. 
De har solgt mer enn fem millioner krimbøker verden over. 

Som Lars Kepler skriver ekteparet drivende godt. 
Også i denne boken. 
Isolert vurdert er både beretningen fra vår verden og historien fra dødsriket spennende og velskrevne. 
Likevel evner de ikke å forføre meg. 
Jeg lever meg ikke inn i historien. 
Jeg tror ikke på den. 

Denne romanen står og faller på at leseren aksepterer at hovedpersonen dør fire ganger – og at hun fyker frem og tilbake til et dødsrike som fremstår som Chicago i 1929 eller Shanghai i Triadenes vold. 

Er du med på Keplers tankelek, er boken glimrende. 
Men meg klarte de dessverre ikke å overbevise. 

Jeg vil ha Joona Linna tilbake! 
