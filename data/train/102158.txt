Erica Jong (red.):«Sukker i skålen» 

Den lengselsfulle blueslåten «Sugar in my bowl» gir tittel til en samling der 29 erfarne forfattere skildrer meninger og minner om sex. 

291 sider 169 kr. (heftet) Juritzen 

Redaktør Erica Jong har en tydelig agenda og et eget budskap. 
Fra Linda Gray Sextons moderne skildring av asfyxiofili (når oksygenmangel påføres for å øke nytelsen) til over åtti år gamle Fay Weldons hete minner om egen debut, går det bokstavelig talt en rødglødende tråd: 
Kvinners kåtskap er muligens ikke så skambelagt nå som for to-tre generasjoner siden, men kvinner som skriver mye om den slags, blir sjelden anerkjent som seriøse forfattere. 

Historiene er delvis svært private og skildrer ulike miljøers påvirkning på menneskers seksualitet. 
Blir man mer eller mindre interessert i sex når man vokser opp med hippieforeldre og nakenhet i overflod? 

Hva skjer med kvinnen når hennes seks år gamle datter frydefullt oppdager sin «Cho Cho»? 
Hvordan forestiller kvinner seg at det er å ha en penis? 

Flere av skribentene forteller om skam og overgrep, frustrasjon og forargelse, feminisme og frihetskamp. 
Men bokens grunntone er livsbejaende, samlingen formidler nytelse og toleranse. 
Her er sterke innlegg både for og imot pornokulturens effekter, enkelte forfattere eksperimenterer lekent med sjangerens språklige klisjeer. 

Det er heller ingen mangel på humor og skjeve blikk på samtiden; Jong inviterer selvsagt til debatt. 

Samlingen er både freidig og nennsomt redigert, av samme hånd som på 70-tallet skapte baluba med sin erotiske roman «Jeg tør ikke fly». 
Også oversetter Ragnhild Aasland Sekne skal ha ros: 
De ulike stemmene klinger rent og godt på norsk. 
