Bokanmeldelse:Jørgen Jæger: 
«Stemmen» 

«Stemmen» er bok nr. seks i serien om Ole Vik og hans medarbeidere i Fjellberghavn. 

Krim 511 sider 349 kr. Juritzen forlag 

Nå ja. 
Det er ikke stort vi ser til Ole Vik denne gangen. 
Allerede på en av bokens aller første sider blir han påført livstruende skader under en biljakt. 

Han våkner ikke av koma før helt mot slutten av boken. 
Isteden følger vi Viks kollega Cecilie Hopen. 
Først blir hun kidnappet. 
Så utsatt for en ulykke, som fører til at hun våkner to døgn senere i en seng på Drammen sykehus, med nesten totalt hukommelsestap. 
Og verre skal det bli. 

Under sitt opphold i byen utsettes hun hele tre ganger for drapsforsøk. 
Dessuten innhentes hun av skygger fra fortiden, rettere sagt forrige bok, der hun ble voldtatt av en av sine egne kollegaer. 

Litt mye på en gang? 
Ja. 
Og nei. 
For til tross for dette knippet av dramatiske hendelser, er det veldig mye prat i denne boken. 
Den kunne nok godt ha vært strammet inn. 
Samtidig er det Jægers støe fortellerstil som er hans varemerke. 
Det og at han er opptatt av å gi sine personer et liv i tillegg til det som utspiller seg i selve krimintrigen. 

Her må etterforskerne ta seg av Alzheimer-rammede mødre og bortkomne sønner i puberteten, i tillegg til en sak som bare vokser for hver time som går. 

Tid for kjærlighet blir det også, selv om Cecilie er aldri så traumatisert. 
En velmenende Jørgen Jæger sender inn en kar fra Drammen politikammer som rett og slett må være den snilleste purken som noen gang har spasert rundt i en kriminalroman. 

Bernhard 
Ro får selv politimester Bastian til å fremstå som en bølle. 
Og kanskje det er nettopp det som er så sjarmerende med denne serien: 
Der andre bøtter på med blod og råskap, går Jæger den andre veien. 

Så får vi heller finne oss i at forfatteren av og til forklarer oss ting vi forstår aldeles av oss selv, og at vidunderparet Bernhard og Cecilie ikke bare rydder opp på Vestlandet og i Drammen - men faktisk også i hele verden. 

VISSTE DU AT ... 

Jørgen Jæger er født i 1946 og bosatt i Bergen. 
Han debuterte med kriminalromanen «Skyggejakten» i 2003. 
«Stemmen» er Jægers første bok på Juritzen forlag. 
