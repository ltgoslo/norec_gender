Han kjemper en engasjerende, men umulig kamp
Morgenbladets kritiker Bernhard Ellefsen debuterer som forfatter med et essay om et av livets store temaer. 

Det har fått tittelen «Imot døden», og er en protest mot menneskets dødelighet. 
Med utgangspunkt i sin egen dødsangst diskuterer Ellefsen en rekke forfattere som har skrevet om frykten for døden. 
Framfor alt er han orientert mot amerikanske forfattere som Philip Roth, John Updike og Joan Didion. 
Det er likevel i franske Lucien Suels roman «Ein gartnar døyr» fra 2008 at han tydeligst finner igjen sitt eget ståsted. 

Ingen forsoning 

For i likhet med gartneren i Suels roman framstår Ellefsen som en mann som gleder seg over livet. 
Ja, så sterk er deres livsglede at de avviser alle forsøk på å forsone seg med menneskets endelighet. 
Både Ellefsen og Suel polemiserer mot den holdningen til døden vi finner i Michel de Montaignes klassiske essay «Å filosofere er å lære å dø» fra 1580. 

I stedet for å forsone seg med døden, maner Ellefsen oss til å protestere mot den. 

Og han finner igjen protesten mot døden hos mange av de forfatterne han diskuterer. 
Likevel er det vel en umulig kamp han og hans allierte fører. 

Innledningsvis forteller han for eksempel om den sterke frykten for døden som grep ham i slutten av tenårene. 
Til tross for han i dag er noen og tretti, frisk, i god form og lever et fint liv med kone og barn i et flere århundre gammelt steinhus i Østfold, har frykten for å dø ikke sluppet taket. 
Tvert i mot kaster den seg over ham når han minst venter det. 
For eksempel når han er på kino med bonussønnen og ser filmen om Knutsen & Ludvigsen. 

Engasjerende essay 

I lys av anekdoter som denne forekommer det meg at Montaignes tanke om at døden kan dukke opp over alt, er en klokere filosofi enn Ellefsens protest mot skjebnen. 

Ikke desto mindre har Ellefsen skrevet et engasjerende essay av den eksistensialistiske sorten. 
Ikke bare fordi han skriver om hverdagslige situasjoner, men også fordi han oppfatter spørsmålet om vårt forhold til døden som det viktigste. 
«Å avgjøre om livet er verdt å leve, er filosofiens grunnspørsmål», hevder Albert Camus i klassikeren «Myten om Sisyfos» fra 1942. 
Også for Ellefsen utgjør døden livets betingelse. 

Og hans bud til leseren er at det finnes et fellesskap som protesterer mot den «betingelsen døden utgjør». 

Ellefsen finner det urimelig at han skal dø og at alt det livet har gitt ham, skal tas fra ham. 
I «Imot døden» viser han at han ikke er alene. 
Men at mange av de skjønnlitterære forfatterne som står ham nærmest, også kjemper mot menneskets endelighet. 
Ikke for å bli udødelige, men rett og slett for å slippe å dø. 
