En fargerik og tragisk fortelling om et fascinerende menneske
Spioner, sionister og kristne nybyggere i Midt-Østen. 

I fjor kom Odd Karsten Tveit med sin hittil mest omfattende bok; «De skyldige», om Midt-Østens moderne historie, både den vi møter i nyhetene og den som utspiller seg bak kulissene. 

Boka er uvanlig velskrevet og bør være pensum for enhver som vil ha innsikt i dette eksplosive området. 

Sionistiske ideer 

Allerede i høst er Tveit ute med et nytt, omfattende epos. 
Riktignok trekker han veksler på en av sine tidligere bøker, «Annas hus» (2000). 
Den handler først og fremst om den merkverdige, norskættede skikkelsen Anna Spafford, som reiste fra Chicago til Palestina og grunnla en kristen menighet der. 
Siden sist er det også internasjonalt kommet nytt stoff om henne, blant annet i Jane Feltcher Geniesses bok «American Priestess» (2008). 

Tveit følger Anna Spaffords historie, men han utvider perspektivet til å gjelde utviklingen av de sionistiske ideene som ledet fram til dannelsen av staten Israel. 
Altså den ideologien og de historiske beslutningene som førte til at Midt-Østen ble en verkebyll verden vil slite med i uoverskuelig framtid. 

Odd Karsten Tveit er ingen nøytral observatør av det han har sett, opplevd og tilegnet seg av kunnskap. 
Han får stadig kritikk av folk som har et annet syn på utviklingen i området eller som leter etter feil i Tveits utlegninger. 

Litterære begavelse 

Det hans motstandere ikke kan ta fra ham, er hans litterære begavelse. 
Både i forrige bok og i denne opererer Tveit med et stort persongalleri og viser hvordan individer blir en del av historien, fra Lawrence of Arabia til Selma Lagerlöf (som forelsket seg i Anna Spafford), fra Winston Churchill til Adolf Eichmann. 

Beretningen om Spafford er en fargerik og tragisk fortelling om et fascinerende menneske, som styrte sin kristne menighet i det som i dag er American Colony Hotel i Jerusalem. 
Menighetens utvikling er en av de røde trådene som anskueliggjør den dramatiske utviklingen. 
Tyrkia, som behersket området inn i forrige århundre, gikk i allianse med Tyskland under første verdenskrig, men tapte krigen, hvoretter England overtok. 
Spionasje, gigantiske slag, gresshoppesvermer og voldsomme skjebner virvler opp fra denne stormfulle historien. 

Trygve Lies rolle 

I mellomkrigstida legges grunnlaget for dannelsen av staten Israel, både gjennom storpolitiske beslutninger og hemmelige kontakter, blant annet mellom ledere i nazi-Tyskland og sionistiske aktivister, som fra hvert sitt perspektiv så nytten av at jøder emigrerte fra Tyskland til Midt-Østen. 

Under teksten ligger det avgjørende spørsmålet: 
Med hvilken rett ble det palestinske landområdet gitt bort, slik at en ny nasjon kunne dannes? 
Det ble overlatt til FN å behandle saken. 
Generalsekretær Trygve Lie sluttet seg til tanken om en jødisk stat i Palestina. 
Etter en rekke voldelige sammenstøt og terroraksjoner fra de stridende partene, ble Israel opprettet med FNs velsignelse 14. mai 1948. 

Trygve Lie sa i FNs hovedkvarter: 
«Jeg har sikret fred i Midt-Østen i generasjoner fremover.» 
Man får en sterk følelse av at historien om denne prosessen ennå ikke er ferdigskrevet. 
