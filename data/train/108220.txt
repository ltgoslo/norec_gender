Nostalgitrip
Arne Bust Mykle: 
«Plutselig en morgen» 68 sider Kr. 
199,- 

Cappelen 
De gamle TV-figurene Pompel og Pilt opplevde et skikkelig comeback på 90-tallet, da noen-og-tjueåringene var klare for et nostalgisk gjensyn med barndommens helter. 
Nå har opphavsmannen Arne Bust Mykle laget en flunkende ny bok med de to reparatørene, gjenkjennelig illustrert av Lars Aurtande. 

Fantasten Pompel og den mer skeptiske Pilt forlater bunkersen sin, og legger ut på oppdagelsesferd i den store verden. 
Her møter de skikkelser som Gorgon vaktmester, troglodytten og Marfan Uskebusk. 
Noen av dem kan de til og med snakke goplesk med, eller om man vil «ekkans kselpog dem». 
Det blir en innholdsrik ferd for de to, passelig spennende og passelig hyggelig. 
Reparere litt får de også gjort. 

Selv har jeg av en eller annen grunn gått fri av Pompel og Pilt-fenomenet, både som barn og voksen. 
Kanskje det er derfor jeg har litt vanskelig for å bedømme denne boken. 
Litterært fremstår den som ganske avansert. 
Det litt stakkato, paradoksfylte og lekende språklige gir i beste fall barna noe å strekke seg etter. 
I verste fall går det langt over hodet på dem. 

Derfor tror jeg boken har størst interesse for lesere i trettiårene. 
På lett sløret frikertrip tilbake til barndomslandet. 
Dog rut. 
