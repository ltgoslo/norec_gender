Bokanmeldelse:Marc Eliot: 
«Nicholson» 

Fengslende om Jack Nicholsons liv, karriere - og kvinner. 

Biografi 410 sider Kr. 349,- Juritzen 

Heeeeere's Johnnnnny! 
Med et grøss ser vi ham for oss i skrekkfilmen «Ondskapens hotell», der han spiller en far som langsomt blir gal. 

Ja, hvem husker ikke hans ville blikk da han hadde slått seg gjennom en låst dør? 

Men det er mange filmer å huske Jack Nicholson for. 
Over 64, faktisk. 
De voksne vil nevne «Easy Rider», «Chinatown», «Gjøkeredet» og «Tid for ømhet». 
For de unge er han Jokeren i «Batman». 

Vill og smårar - i virkeligheten som på film. 

Biografien om Jack Nicholson tegner et fascinerende bilde av en opprører og en selvbevisst skuespiller som gjennom hele sin karriere har balansert på en kunstnerisk knivsegg mellom den alternative indiefilmen og de hollywoodske blockbustere. 

Vi følger ham fra oppveksten hos moren - som senere i livet viser seg å være bestemoren - og gjennom de første famlende årene i Hollywood. 
Langsomt vinner Nicholson seg et navn. 
Med årene blir han en av filmindustriens største. 

For de fleste av oss er han skuespiller. 
Men han er også manusforfatter, regissør og produsent. 
Og playboy extraordinaire. 

I kjølvannet av suksessen fulgte kvinnene. 
Et uendelig antall. 
Sjarmtrollet Jack fikk nesten alle han pekte på. 
Unge, gamle, gifte, ja, selv vennenes kjærester. 

Jacks kjønnsdrift var umettelig. 
Hvorfor ga de seg hen til ham, alle sammen? 
Vel, det hjalp nok at han var Jack Nicholson. 

Uten å virke grafsende forteller biografien om mange av forholdene, men holder hele tiden hovedfokus på filmene han medvirket i. 
De vellykkede. 
Og de mislykkede, som det er mange av. 

Biografien - oversatt av Tora Larsen Morset - er underholdende og opplysende. 
Du blir kjent med en skjørtejeger av rang, et dophue, men også en filmkunstner som har briljert på lerretet i femti år. 
