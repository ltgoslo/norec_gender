Inn i din tid
Hanne Wilhelmsen ruller inn i Oslo-politiet igjen – åtte år etter forrige bok og gjør et høyst hederlig comeback. 

Jeg var aldri overbegeistret for Anne Holts krimbøker fra starten, tross storsuksess her hjemme og i utlandet fra første Wilhelmsen-roman ("Blind Gudinne" i 1993). 
Men nå skriver hun bedre enn noen gang før, selv om enkelte av dialogene fortsatt knitrer papir. 

Fra brevduen Obersten sveiper inn over Oslo våren 2014 er tonen satt for en norsk thriller som tar utgangspunkt så vel i 22. juli 2011 som dagens stadig mer anspente internasjonale situasjon og voksende ekstremisme her hjemme. 

Anne Holt setter de store spørsmålene opp mot de små skjebnene: 
Noen av dem kjenner vi godt fra mer enn 20 års forfatterskap. 
Hvordan det går med gamle kjenninger er til dels trist lesning. 

Det er naturligvis Hanne Wilhelmsen selv som nå sitter i rullestol i selvvalgt eksil i flott leilighet på Frogner og har påtatt seg å knekke gamle saker på spesialoppdrag for politimesteren. 
Først ut er et uløst forsvinningsnummer fra 1996. 
Det er Henrik Holme, en velkommen tilvekst som først dukket opp i Inger Johanne Vik-boka "Skyggedød". 
Han er en Saga Norén-aktig politi-løgnas med rikelig utvalg tics og åpenbar etterforsker-begavelse. 
Samspillet mellom Holme og Wilhelmsen er en sann fryd og løfter "Offline" vesentlig. 
Vi leser gjerne mer om Henrik Holme. 

Og ikke minst er Billy T. tilbake. 
Livet har ikke fart pent med politimannen som er blitt gammel før tida og har elsket Wilhelmsen siden han var 22 år gammel. 

Knapt er Obersten avlivet av en rovfugl før Oslo rammes av terror: 
Hovedkontoret til Islamsk Samarbeidsråd i Norge, Isan, blir sprengt og mer enn 20 personer drept. 
Billy T. har ikke vært noen mønsterfar, men nå får han mistanke om at sønnen Linus kan være innblandet i terroren og oppsøker sin gamle makker Wilhelmsen for å få hjelp. 

Holt lykkes elegant med å veve vår tids terrortrussel sammen med et snart 20 år gammelt krimmysterium. 
