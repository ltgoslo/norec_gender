Rølpete verdenshistorie i fartsfylt ny barnebokserie
Liten sjanse for feil-læring, og stor sjanse for å bli underholdt. 

Simon Stanger og Helena Lindholms nye barnebokserie om historiske epoker har det som skal til for å tekkes barna: 
Et radarpar det er lett å like, full fres fra første øyeblikk, og plenty med entusiasme, fjas og moro. 

Første bok omhandler den høydramatiske middelalderen. 
Her er det masse spennende stoff, delvis kjent for barna: 
Riddere, hekser, konger og en fæl pest. 
Hovedpersoner er Helena og Simon. 
Helena blir tatt for å være heks og fanget av en skokk soldater med intelligens under pari. 
I flukten fra fangetårnet møter hun Simon, en don Quijote-figur som ikke har skillet mellom virkelighet og fantasi helt klart for seg. 
Overbevist om at han er en ridder, tross bøtte til hjelm og gris til hest, skal han bistå Helena på en farefull ferd. 
Målet er å finne årsaken til prikkedøden, les: svartedauden. 

Idioti 

Det lekne eventyret gir barna kunnskap om historiske skikkelser og hendelser, som Marko Polo, Kublai Khan, svartedauden og hekseprosesser. 
Også språket blir gjenstand for tøys og lek, med ordspill og rim. 
Kontrastene mellom hovedpersonene gir fortellingen god dynamikk: 
Helena er en foretaksom friskus, Simon en mer virkelighetsfjern antihelt. 
Typene de møter underveis, enten det er soldater eller munker, drager eller krokodiller, er ofte av det korttenkte slaget. 
Dette gir en fin effekt for små lesere, som vil været klokere enn de fleste aktørene i boka. 
Å gi barna selvtillit og kunnskap er en bra kombinasjon. 

Teit humor, av den typen man flirer av, er det også mye av. 
Som der duoen er i Venezia for å besøke Marco Polo - munkene som sendte dem av gårde trodde riktignok oppdageren befant seg i Vennesla - og møter en gondolist som (på flytende italiensk) uttrykker bekymring for «smittisimo av den terrible pestissimo» 

Vilter 

Boka er gjennomillustrert med pennetegninger som er rufsete i streken, og like fulle av tempo og innfall som verbalfortellingen. 
Mye skjer i bildene og i snakkeboblene, og overser du noe her kan det hende du må bla tilbake fordi påfølgende tekst ikke gir mening. 
Det er uvant, men holder leseren våken. 

Det er lett å se for seg at forfatter og illustratør har humret seg gjennom dette prosjektet. 
Fortellerduoens entusiasme fører til en vilter og begjærlig historie, og inntrykket er at regien glipper litt. 
«Kokotopia» kunne med fordel vært hakket strammere. 
Men miksen mellom fakta og tant og fjas er morsom og godt balansert. 
Simon og Helenas verdenshistorie er nok bittelitt annerledes, men eventyret innebærer liten sjanse for feil-læring og stor sjanse for å bli underholdt. 
