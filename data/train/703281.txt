Hjemsøkt av DDR
Andreboka om danske Ravn løftes av skildringer fra Berlin før og etter murens fall. 

Michael Katz Krefeld kan lett beskyldes for å prøve seg på en variant av krimsuksessen Jussi Adler-Olsen og historiene om avdeling Q. Også her har vi en løpende krimhistorie som ikke finner sin løsning i denne boka heller, spørsmålet om hvem som drepte samboeren til Thomas "Ravn" Ravnsholdt. 

Førsteboka "Avsporet" sporet fullstendig av i en seriemorder ført langt ut i parodien. 
Men denne gangen har Katz Krefeld bedre grep om virkemidlene, selv om det fortsatt er relativt humørløst. 

Først og fremst fungerer denne boka i skarpe tilbakeblikk til DDR og Berlin rett før Murens fall. 

Der møter vi Stasi-obersten Hausser i arbeidet med å knekke en familie mistenkt for den stygge forbrytelsen å ville flykte til vest. 

Hausser er like ambisiøs som sadistisk der han nådeløst forfølger regimets politiske motstandere og gjerne drukner de uheldigste i prosessen. 
Fullt så gruvekkende og sertifisert psyk som tilfellet Hausser var knapt Stasi-funksjonærene flest. 
Men alle som har besøkt Stasi-fengslet Hohenschönhausen vet hvordan regimet systematisk forfulgte, trakasserte og overvåket politiske dissidenter. 
Derfor er ikke galskapen fra et kvart århundre tilbake tatt helt ut av løse lufta. 

I bokas nåtid er det en anonym regnskapssjef som begår underslag i stor stil og forsvinner fra København. 
Han skal møte en kvinne i Berlin, men forsvinner sporløst på sin vei. 

Det er hans søster Louise som engasjerer Ravn i saken. 
Jakten på Mogens Slotsholm fører Ravn til den tyske hovedstaden i moderne tid og gatelangs Oranienburger Strasse der han oppdager at fortidens spøkelser fortsatt lever. 

Ravns selvdestruktive sider er ikke fullt så utpenslet denne gangen, gærne Hausser er godt kommet på og selve plottet er tettere enn i førsteboka. 
"Savnet" blir en angstbitersk og veldreid liten thriller. 
