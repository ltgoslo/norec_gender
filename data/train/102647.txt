Bokanmeldelse:Michael Ondaatje: 
«Kattens bord» 

Michael Ondaatjes nyeste roman på norsk er beretningen om en sjøreise som gir etterklang i flere av passasjerenes senere liv. 

Oversatt av Ingrid Haug Roman 255 sider Kr. 379,- Aschehoug 

Særlig gjelder dette en gruppe som blir plassert ved «kattens bord», på sjømannsslang det minst attraktive bordet i spisesalen, lengst vekk fra det glamorøse «Captain's table». 

Det er en eksentrisk gjeng som blir smidd sammen i et bekjentskap, om ikke et skjebnefellesskap, på den lange reisen fra Sri Lanka til England. 

I første del av romanen er fokuset på elleveåringen Mike og hans to kamerater Cassius og Ramadhin, som farer omkring, finner på streker og stadig oppdager nye ting på det svære skipet, både over og under dekk, ikke minst om de voksne passasjerenes skjulte liv. 

Og her er det folk som har ting å skjule; falske identiteter, dulgte motiver, profesjoner på kanten av det lovlige, her er livskunstnere, svindlere, forførersker og lykkejegere, til og med en straffange som er ansett så farlig at han bare kan luftes på dekk om natten. 

Historien blir fortalt i retrospekt, av den voksne Mike som lever et liv ikke så ulikt forfatterens. 
Her blir vi kjent med hans senere kontakt, gjennom rykter, nyhetsinnslag, men også vennskapsforbindelser, med enkelte av passasjerene fra den eksotiske båtferden. 

Det er i denne delen av romanen forfatterens format som forteller og fortolker av menneskers tilværelse virkelig kommer til sin rett. 

Med Ondaatjes umiskjennelige begavelse for å knytte sammen tråder i ulike skjebner over lange tidsspenn, blir denne romanen som helhet en finurlig og mesterlig komponert vev av menneskers kamp for tilværelsen, en fargerik, humoristisk, spennende og tidvis gripende fortelling om hvordan naturlige anlegg, dyp drift og rene tilfeldigheter leker med våre liv. 

Visste du at ... 

Michael Ondaatje ble født i 1943 på Sri Lanka (den gang Ceylon), men har bodd i Canada siden 1962. 
Han har skrevet en rekke prisbelønte diktsamlinger og romaner, men er best kjent for «Den engelske pasienten», som han fikk Bookerprisen for, og som den Oscar-vinnende filmen av samme navn, med stjerner som Juliet Binoche og Kirsten Scott-Thomas på rollelisten, er basert på. 
