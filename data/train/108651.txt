«Tirpitz» i sikte
Aschehoug 280 s., kr. 328,- 

Sett med mange norske øyne er skjebnen til det tyske slagskipet «Tirpitz», som lå i Kåfjord i Finnmark under store deler av annen verdenskrig, fortsatt engasjerende. 

En av de mest interesserte er journalist og forfatter Alf R. Jacobsen, kjent blant annet fra NRKs «Brennpunkt»-redaksjon. 

I denne boken, «Banesår», setter han søkelyset på de alliertes forsøk på å uskadeliggjøre det fryktede skipet. 

Innfallsvinklene er tallrike. 
Leseren får presentert både militære strateger, soldater og spioner fra begge sider i konflikten. 
Det hele er pakket inn i den større konteksten, krigen på Østfronten. 

Tematikken er ikke ny, men Jacobsen har en personlig kjepphest som sentralt dramaturgisk element. 

Han vil prøve å finne ut om en britisk ubåtkaptein ble snytt for det britiske militærets høye utmerkelse, Victoriakorset. 
I september 1943 klarte flere dvergubåter å feste miner under «Tirpitz» som påførte skipet store skader. 

Som belønning fikk to av ubåtkapteinene Victoriakorset, men ikke den tredje, fordi det ble antatt at ubåten han førte ble senket før den kom frem. 
Jacobsen har venner i Alta dykkerklubb som mener å ha funnet rester av denne ubåten i nærheten av der «Tirpitz» lå. 
Rent fortellerteknisk har boken sine mangler. 
Flere av persontegningene er for spinkle til at man kan leve seg inn i deres skjebne, mens jakten på den forsvunne dvergubåten ikke lever helt opp til forventningene. 

«Banesår» holder seg likevel godt flytende, først og fremst på grunn av Jacobsens nitide research-arbeid. 
Noen sekvenser er så grundig rekonstruert at man nesten kan se frostrøyken rundt seg. 
Det fine billedmaterialet bidrar også til at dette er blitt et godt dokumentarverk. 

STEN INGE JØRGENSEN 
