Krig, kjønn og andre tabuer i Unn Conradi Andersens debutroman
Starter bra, men flyter litt ut. 

«Ja, det er kanskje på tide å fortelje kva som hende. 
Stemma var høgtidsam, som om han snakka for fjernsyn og no for første gong hadde fått anledning til å lette på sløret.» 

Torunn i Unn Conradi Andersens debutbok bestemmer seg for å skrive om familiens NS-bakgrunn og intervjuer derfor faren sin. 

Men gjør hun det fordi hun virkelig bryr seg, eller er det mest fordi hun er journalist og øyner en historie hun kan få mye oppmerksomhet for? 
Og hva vil det koste å utlevere familien slik? 

Mye tematikk 

Dette er bare noen av svært mange spørsmål og problemstillinger som tas opp i «Alt uavklart». 
Faren ligger på dødsleiet, og Torunn og kjæresten Olav har samlivsproblemer. 
Samtidig møter Torunn en kvinnelig professor i sosiologi og begynner å føle noe hun helst vil fornekte. 
Siri, som professoren heter, har asiatiske røtter, og Andersen trekker derfor også inn rase og rasisme som tematikk. 

I starten er det derimot familiehemmeligheten og Torunns karriereambisjoner som står i sentrum. 
Det mangler ikke på bøker om det å være i slekt med NS-medlemmer, så jeg kan forstå at Andersen ønsker å lage en annen vri. 
Men når boka kun er på 200 sider, blir det vel mye hun stapper inn i den. 

Naturlige bilder 

Som Torunn har Andersen vært journalist, nå jobber hun som sosiolog. 
Dermed er det klart at hun bygger mye på egne erfaringer, uten at romanen virker som et utleverende prosjekt. 
Men den journalistiske skriveerfaringen er tydelig, hun har et sikkert språk og er god på å la den ytre naturen speile indre følelser: 

«Etter eit kvarter skaut bilen ut av ferjekjeften, vi var attende på øya. 
Idet vi nådde vika med kommunesenteret, gjekk sola ned, og havet steig og steig i auga mine til eg såg gjennom eit slør av vatn.» 

Brå 

Etter hvert velger Torunn å droppe artikkelen, og faren dør. 
Etter dette får historien et nytt fokus. 
Nå er det forholdet til Olav og den spennende kvinnen som blir dreiepunktet. 
Det er et underlig valg, da det var mange ubesvarte spørsmål igjen i de opprinnelige intrigene, og artikkelskrivingen utgjorde en sterk motor i fortellingen. 

Mot slutten blir historien også fortalt i korte fragmenter som hopper framover i tid, da er nerven fra romanens svært gode første del dessverre mistet av syne. 

Men som hun selv skriver i boka: 
« … om éi einskild bok kan forklare alt om noko, så er det ikkje verdt å få forklart.» 

Så vi får håpe på flere bøker fra Andersens side, for hun har åpenbart talent og nok av temaer hun har stor innsikt i og vil skrive om. 
