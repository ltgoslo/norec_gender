Denne diktsamlingen er årets høydepunkt
«Del likt» av Brødet og Eselet er et kunstobjekt av de sjeldne, og en utfordring til alle andre norske poeter. 

På nettsidene til Norsk Litteraturfestival heter det at «Brødet og Eselet kan vanskelig beskrives med ord». 
Unektelig et problem for litteraturkritikeren! 
Nyttig kan det være å vite at Brødet og Eselet (Gunnar Wærness og Henrik Skotte) har bakgrunn fra sceneframføringer: 
Bruk en strømmetjeneste for å få et inntrykk! 

Heldigvis overlever mye av det sprelske fra scenen i denne boka, ikke minst fordi den er breddfull av dypt fascinerende illustrasjoner: tegninger og fotografier. 

Ta deg tid 

Kort sagt er denne bokutgivelsen et kunstobjekt av de sjeldne. 
Ja, «Del likt» er en slags coffee table-bok for den som er genuint interessert i poesi. 
Som så mye poesi er boka ikke nødvendigvis egnet til å bli pløyd gjennom fra perm til perm i ett jafs, men snarere prøvesmakt i små doser. 

Ta deg litt tid. 
Vær litt tålmodig. 
Så vil du kanskje oppleve at et tekstavsnitt som dette åpner seg: 
«Folk har hørt at det fins lova på jorda som dæm itj sjer, men dæm kan bryt døm uten at nåkka skjer. 
Så dæm fortsette å bryt dæm hæppi hæppi igjen og igjen, og så plutselig bæ-bu-bæ-bu og bu-hu, så sitt dæm der.» 

Mer effektiv historiefortelling skal det godt gjøres å finne. 
En skikkelig røverhistorie. 

Enkelt og rikt 

«Del likt» er eksempel på en poesi som på samme tid er så enkel (ordforrådet er temmelig begrenset) og så rik, at det er en prestasjon i seg selv: 
«mang e dæm / som ikke veit / at dæm e mang». 
Noe av den samme rikdommen-ut-fra-enkelhet finnes i diktsamlingene Wærness har utgitt under eget navn. 
Men her har Wærness’ kunstpoesi, som slekter på høymodernismen, fått et klart mer – i mangel av et bedre ord – «folkelig» preg. 

Men poesien i «Del likt» er ikke banal. 
Et sitat som dette kan kanskje illustrere hvilke påfallende tankesprang som foregår også her: 
«Ingen veit ka Eselet tenke, men det tenke på aill fire som en stol, du kan bare gå og sætt dæ.» 

Mytologi 

En del bibelske referanser gjør det fristende å si at poesien her blir knyttet til sine arkaiske røtter i ritualet – det er ikke bare en sjanger innenfor moderne kunst, men noe som har med tro og mytologi å gjøre. 
Slik bør nok en del annen norsk samtidspoesi også forstås, men sjelden får leseren samme grad av hjelp på vei til å gjenfinne det rituelle som her. 
Brødet og Eselet blir for øvrig å høre på NRK P2s program «Ordet fanger» på selveste julaften! 

Det er en fabelaktig bok Brødet og Eselet har gitt ut. 
Slik poesi finnes det ikke mye av på norsk. 
Nei, jeg er fristet til å si at denne utgivelsen er en slags utfordring til så å si alle andre norske poeter. 
Et sant høydepunkt fra litteraturåret 2017. 
