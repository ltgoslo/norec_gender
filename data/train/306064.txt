Håkan Nessers nye krim kan gjerne leses flere ganger
Langsom spenning om mulig drap. 

Leon mister kona og dattera i en fergeulykke utenfor Afrika. 
I et forsøk på å starte helt på nytt, flytter han til den vesle byen K et sted i Nord-Sverige, der han får jobb på en videregående skole. 
Stillingen han tar over har tilhørt den populære og eksentriske lektor Eugen Kallman, som noen måneder tidligere har blitt funnet død under mystiske omstendigheter. 
I byen hviskes det om at noen rett og slett har tatt ham av dage. 

Sikkert er det at samme Kallman har hatt en sterk interesse for gamle uoppklarte kriminalsaker. 
Kan han ha fulgt et spor som plutselig ble farlig varmt? 
Det hersker en noe anspent stemning på skolen, som ytterligere forsterkes når noen begynner å sende hatbrev i posten til ansatte og elever med minioritetsbakgrunn. 

Leon begynner å stille et og annet spørsmål til sentrale personer rundt seg, og snart er jakten på en mulig morder i gang. 

Langsomt 

Fortellerperspektivet veksler mellom et knippe mennesker i den svenske småbyen, som alle bærer på sine små eller store biter av et omfattende og uoversiktlig puslespill. 
Her kommer flere av Leons kolleger til orde. 
Det samme gjelder enkelte av elevene. 

Dette gjør «Eugen Kallmans øyne» til en bred og omfattende fortelling, som rutinerte Nesser styrer med stor autoritet. 

Dette er en spenningsroman som bryter totalt med den delen av sjangeren som baserer seg på ytre action og blod og gørr. 
Isteden bruker forfatteren tiden på å skildre de spenningene som ligger i vanlige folks relasjoner i skyggen av en mulig forbrytelse. 

Dumme nazister 

Stort sett fungerer dette grepet utmerket hele veien, selv om virkemidlene av og til får meg til å tenke på ungdomsromanen. 
Her er både hemmelige detektivgrupper, mystiske dagbøker, og slemme og dumme nazister. 
De siste får gjennomgå gang på gang på gang, slik at leseren ikke skal være i tvil om hva fortellerstemmene mener om den slags typer. 

Men når oppklaringen kommer, putter Håkan Nesser bitene på plass med sedvanlig dyktighet og eleganse. 
Morsomt er det dessuten at Leon og hans detektiv-venner på lærerværelset faktisk ikke klarer å oppklare mysteriet, men må overlate den saken til… 
Nåja. 
Blant mye annet blir denne boka også en rapport om alderdom, sykdom og forfall. 
Og om voksen kjærlighet. 

En god tekst å være i 

Slik blir denne mursteinen på over fem hundre sider en god tekst å være i for alle oss som følger denne forfatteren fra bok til bok, og som begynner å vente på en ny når siste side er lest. 

Svært mange av bøkene til Håkan Nesser tåler forresten godt å leses flere ganger. 
«Eugen Kallmans øyne» er utvilsomt en av dem. 
