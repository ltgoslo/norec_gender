Roberto Costantini:«Du er ondskap» 

Hvis du liker Robert Wilson, er dette noe for deg: 
Roberto Costantinis debutroman er velskrevet, underholdende og spennende. 

Krim 565 sider Kr. 399,- Gyldendal 

Plottet er så kløktig utpønsket at jeg flere ganger måtte bla tilbake for å se om jeg virkelig hadde latt meg lure. 

Rammen for romanen (oversatt av Hilde Sophie Plau) er et grufullt drap i Roma i 1982 og et selvmord i samme by i 2006. 

Ved første øyekast er boken en klassisk kriminalfortelling der presise klokkeslett, alibier og løgner skaper et forvirrende villnis både for politietterforskerne og leserne. 

Samtidig utvikler den seg - i pakt med tendensene i moderne kriminallitteratur - til å bli en intenst spennende og heseblesende thriller. 

Vel så viktig som det intrikate plottet er de presise karaktertegningene av romanens hovedpersoner.I sentrum for det fargerike persongalleriet står politietterforskeren Michele Balistreri. 

Som ung er han en arrogant og selvtilfreds skjørtejeger og libertiner. 
Som godt voksen er han martret av sitt tidligere liv - og ikke minst over den mislykkede etterforskningen i 1982. 

En bok du kan glede deg til å lese. 
