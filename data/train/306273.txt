Yrsa Sigurdardóttir klarer å overraske leseren helt til siste side
Drap på Snapchat, i ny krim fra Island. 

Ungjenta Stella jobber på en kino i Reykjavik. 
Etter en forestilling blir hun mishandlet og drept. 
I en videosnutt som sendes vennene hennes på Snapschat, kan de skrekkslagene ungdommene se Stella be morderen om unnskyldning. 
Så følger et opptak av selve drapet. 
Som er usedvanlig brutalt. 

Men hvorfor sleper morderen med seg offeret sitt ut i natta etterpå? 
Og hva er det egentlig han tvinger henne til å be om unnskyldning for? 

Spørsmålene er mange og tida knapp, for ting tyder på at drapsmannen kan komme til å slå til igjen. 
Når liket av Stella dukker opp rett etterpå, er det nemlig utstyrt med tallet 2. 
Og dagen etter forsvinner en ung gutt fra sitt hjem i utkanten av byen. 
Det eneste han etterlater på åstedet, er mesteparten av blodet sitt. 
Det er vinter og mørkt i Island. 
Og enda mye mørkere skal det bli. 

Forviklinger 

På politistasjonen i byen hersker kaos og mistenksomhet. 
Etterforskeren Huldar har falt i unåde hos politimester Erla, etter hendelser som ligger utenfor denne teksten. 
Nå behandles han som dårlig luft. 
Trøbbel har Huldar også med makkeren Guðlaugur, som tydeligvis bærer på en eller annen hemmelighet. 
Heldigvis får Huldar medhold i å trekke barnepsykologen Freya inn i saken. 
Hennes ekspertise skal komme godt med i en sak som allerede involverer flere titalls ungdommer. 
Dessuten representerer hun et svært ønsket selskap for den etter hvert stadig mer plagede etterforskeren. 

Ja, det er altså snakk om en ny roman i en serie, dette her. 
Og hvem som tidligere har ligget med hvem er ikke helt uvesentlig for hvordan handlingen utvikler seg. 
Men Sigurdardóttir er heldigvis en forfatter som tar hensyn til at serier kan få nye lesere etter hvert. 
Man må ikke ha lest de andre bøkene om Huldar og Freya for å ha glede av denne. 
Ja, for det er mye som fungerer utmerket i denne kriminalromanen. 
Den har en fin spenningskurve som stiger hele veien. 
Nokså raskt skjønner leseren at drapene på ungdommene har et eller annet å gjøre med mobbing. 
Men intrigen er utspekulert og sammensatt, og forfatteren klarer å overraske leseren helt til siste side. 

Dårlig språk 

Dessverre skjuler det seg også andre overraskelser i denne teksten, som må tas med i en helhetsvurdering. 
Yrsa Sigurdardóttir er en etter hvert rutinert forfatter. 
Det er liten grunn til å tro at hun ordlegger seg like klosset på sitt morsmål som det som er tilfelle i den norske oversettelsen. 
For her går det tidvis over stokk og stein. 
I enkelte partier kan det virke som om Vistad oversetter ord for ord. 
Vi får setninger som: 
«Lyden var så ynkelig at den minnet om mumlingen i nyfødte som er for kraftløse til å heve stemmen». 
Andre ganger går det aldeles galt, som når vi får vite at «veggene var trange». 

At uheldige setninger og direkte feilkoblinger kan snike seg inn i en tekst, er forstålig. 
Men her er det for mye av det. 
Et seriøst forlag som Kagge må ha folk på huset som kan sørge for å luke ut det verste før boka slippes løs på leseren. 
