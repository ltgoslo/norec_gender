Bokanmeldelse:Alf R. Jacobsen: 
«Bitter seier» 

I velkjent energisk stil avslutter Alf R. Jacobsen sitt firebinds verk om angrepet på Norge våren 1940. 

Sakprosa 323 sider 399 kr. Vega forlag 

Hver vår, fra 2010 av og frem til denne våren, har journalist og forfatter Alf R. Jacobsen utgitt en bok i året. 
Tre store temaer: historien om «Blücher», kongens nei og altså Narvik, i to bind. 
Og denne serien kommer kort tid etter Jacobsens fem bøker om krigen i Arktis (mellom 2001 og 2006). 

Ikke rart finnmarkingen ble kåret til årets Nordprofil i 2012. 
Det er rett og slett imponerende produktivt, selv om det av og til går raskt i svingene. 

Mange har skrevet om Narvik, også internasjonalt. 
Narviks navn lyser i mang en fremstilling. 
Nord i Norge høster de allierte sin første seier, hardt tiltrengt i en ellers nedslående verdenskrig fra høsten 1939 av. 

Første bind omhandlet det tyske angrepet. 
Herværende bind går i detalj inn i de to måneder lange kampene, på norsk og tysk side, og striden innbyrdes blant de allierte, som utspant seg med sterke følelser. 

Jacobsen fremhever helter og syndebukker med myndig hånd og gjengir nådeløse karakteristikker om marineminister Winston Churchill - som «var halvfull» - eller de øvrige britiske offiserene. 

De allierte satset på rask gjenerobring, men planleggingen sviktet. 
Det kan være litt krevende å få oversikt, men Jacobsens oppskrift er velskrevet driv, små og store episoder, øyenvitner, nye kilder - brev, dagbøker, notater. 

Han gir nye perspektiver på aktørene, general Carl Gustav Fleischer og særlig de britiske offiserene, som generalmajor Pierse Mackesy og konflikten med Lord Kork. 

Her er strategiske planer og krig i fjellene med de nordnorske soldatene i 6. divisjon, som glimrende skiløpere og skyttere, levende skildret. 

Og general Sverre Diesen skriver etterord, men best er Jacobsens egen epilog - der forfatteren makter å gi oversikt og aktørenes skjebne videre i verdenskrigen. 
