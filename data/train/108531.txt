Sjarmerande prisvinnar
(Vinnar av Gyldendals konkurranse om beste kjærleiksroman 2003). 
366 sider 
Kr. 349,- Gyldendal 

Når kjærleik er emne, skal det ei god hand til for å skape noko nytt. 

Bjørn Sortland greier dette, og vinn med sin stødige dramaturgi og sitt erfarne, personlege språk. 
Sjølve forteljinga er også original: 
Ein ung misjonærson må oppsøke minneverda si når ei svært elska kvinne forsvinn. 

Den fysiske vegen frå Noreg til Amazonas er likevel for inkje å rekne om ein jamfører med reisa han må gjere i barndom, sjel og hjarte. 
Romanen fokuserer på den forbodne kjærleiken, og bringar lesaren i tillegg mangslungne tankar om kjærleikens mange andre andlet. 
Gjennom forteljinga om den lett nevrotiske hypokonderen Johannes maktar Sortland å generalisere sjølve kjærleikens essens: 
Lengten og nærleiken som aldri kan smelte saman. 
Han gjer det endåtil på ein både underhaldande og klok måte. 

Mange andre forfattarar kunne risikere å dra orda sine ned ved å illustrere eigen tekst med små drodleri. 
Også dette er vellukka når Sortland lèt pennen flyte fritt mellom sjangrar, resultatet er artig, lettlese, tankevekkjande - og lett å like. 

MAY GRETHE LERUM 
