Knallsterk dansk spenningsroman
Forfatteren av tv-serien «Forbrytelsen» debuterer som thrillerforfatter. 

Det har vært knyttet store forventninger til Søren Sveistrups spenningsroman «Kastanjemannen». 
Av gode grunner. 
For selv om dette er forfatterens første krim mellom to permer, har Sveistrup allerede en lang merittliste som manusforfatter av tv-serier. 

Mest kjent er han som mannen bak den danske krimserien «Forbrytelsen». 
Vi har altså å gjøre med en litt spesiell debutant. 
Søren Sveistrup er allerede en av de mest durkdrevne spennings-skaperne i Norden. 
Fikser han det også på papiret? 

Svaret er ja. 
Og det til tross for at han i utgangspunktet gjør det nesten umulig for seg selv. 
Bare ved å lese pressemeldingen fra forlaget går det kaldt ned over ryggen på meg. 

Gal seriemorder som etterlater små dukker på gjerningsstedet. 
Utbrente etterforskere som ikke liker hverandre. 

Avskårne legemsdeler. 
Idiotiske sjefer. 
Kort sagt: 
En setting der det tas i bruk absolutt alt av klisjeer innenfor sjangeren. 
Det kan virke som om forfatteren, nettopp ved å benytte seg av disse velkjente komponentene, ønsker å vise hva han kan. 

Savnet 

På en lekeplass finner politiet en drept kvinne. 
Den ene hånden hennes mangler. 
Hengende over henne: 
En liten figur satt sammen av kastanjer og fyrstikker. 
Etterforskerne Naia Thulin og Mark Hess blir satt på saken. 
Som straks blir glødende varm når det viser seg at teknikerne finner fingeravtrykkene fra ei tolv år gammel jente på kastanjene. 

Den samme jenta som har vært savnet i et år, og som politiet regner som død. 
Ja, en person har til og med tilstått drapet, og begynt soningen. 
Kan jenta være i live likevel? 
En lite populær teori i politiets ledelse, som nødig vil ha denne saken opp en gang til. 
Den savnede jenta er nemlig datteren til Danmarks sosialminister Rosa Hartung. 
Som samme dag vender tilbake til stillingen etter ett år i helvete. 

Så skjer det (selvfølgelig) et drap til. 
Og enda ett. 
Og hele tiden popper det opp små kastanjemenn. 

Spennende til siste setning 

Som sagt: 
Ingrediensene i denne gryta kjenner alle som i det hele tatt leser krim. 
Sveistrups store talent viser seg i et både solid og komplekst plott. 
Samt et tempo og en effektivitet som jager leseren fra side til side. 
«Kastanjemannen» har blitt en demonstrasjon av hvordan en roman av dette slaget skal sys sammen. 
Resultatet er vanvittig spennende! 
