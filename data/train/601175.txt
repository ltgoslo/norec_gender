Intens og vakker
En sterk og reflekterende roman som beveger seg tett på liv og død. 

Forfatter: 
Geirdis Bjørlo 

Geirdis Bjørlo har tidligere skrevet bøker for barn og ungdom, og debuterer her som romanforfatter for voksne. 
Dette er en roman som foregår i flere tidsepoker samtidig, med stedet som fellesnevner. 
Vi møter Sigrid, som i hemmelighet reiser til familiens sommerhus på Vestlandet. 
Sigrid går på videregående og er ensom. 
Hun blir mobbet og gruer seg til å gå på skolen. 
Sommerhuset vekker gode minner og gir henne en følelse av tilhørighet. 
Hun har gledet seg til å komme vekk, være der helt alene uten at noen forstyrrer henne. 
Hun søker stillheten, roen og også det nifse mørket som omgir de forlatte gårdene omkring. 
Hun går ned i en jordkjeller, tar på seg ei gammel jakke og klatrer opp på et stup. 
Disse hendelsene blir symbolhandlinger på ting som har skjedd før, og vi møter tidligere slekter som har bodd og levd på stedet, og trekkes inn i deres hemmeligheter og tragedier. 
Det er Sigrids handlinger som avdekker de fortidige hendelsene i romanen, men hun er ikke alene på sommerstedet. 
Hun skimter noen i skogen, utenfor i mørket, noen som holder øye med henne. 

Livet er nært i denne romanen, men også døden. 
For de ensomme og utstøtte kan den være en venn, noe de klamrer seg fast til, fordi livet er tungt. 
Skjebnene fra 1908 og 1938, som er viktige årstall i boka, er ulike vår tid, samtidig er følelsene de samme. 
Å bli forlatt eller drevet ut i ensomhet var like ødeleggende da som nå. 
Kampen for å overleve på et lite sted kunne være tøff, særlig hvis man ikke var som alle andre. 
Å bli stemplet som evneveik, eller «lausunge» satte en stopper for de fleste muligheter. 
Ved å fortelle historiene parallelt unngår forfatteren den tradisjonelle «dvelingen» ved de tragiske skjebnene. 
Isteden får vi rå portretter som hele tiden spinnes rundt stedet uavhengig av tid. 
Forfatteren skriver levende og med et driv som gjør at man lar seg rive med og tror på disse karakterene. 

Mot slutten flettes historiene sammen på en annerledes og kreativ måte, noe som gjør at denne romanen skiller seg ut fra mange andre av sitt slag. 
Dette er en gripende historie som elegant vever sammen fortid og nåtid. 
