Bokanmeldelse:Åshild Eidem: 
«Spillet om Gaza» 

Solid forsøk på å forklare og forstå situasjonen for enkeltmennesker i den politiske kruttønnen Gaza. 

Dokumentar 288 sider Kr. 349,- Cappelen Damm 

Med sin debutbok slutter journalisten Åshild Eidem (30) seg til en lang norsk tradisjon for bøker fra og om Midtøsten. 

På bakgrunn av flere besøk og et godt kontaktnett, presenterer hun oss for et knippe menneskeskjebner som på hver sin måte speiler historien til den inneklemte landstripen Gaza. 

Vi møter en politimann og Hamas-kriger, en mor som med stolthet har sett flere av sine sønner dø som martyrer i «hellig krig» og en ung mann som har slått seg opp økonomisk gjennom organisert smugling via de mange tunnelene inn til Gaza. 

Og ikke minst møter vi en ung kvinnelig aktivist, som hver dag må betale prisen for å sette seg opp mot de repressive palestinske myndighetene. 

For innbyggerne på Gazastripen må ikke bare leve innestengt av israelerne, de har de siste årene også måttet tilpasse seg et Hamas-regime som representerer noen av de mest undertrykkende sidene av islam. 
Et regime der diskrimineringen av kvinner er satt i system, og der det interne presset fra ytterliggående islamister bare ser ut til å øke i styrke. 

Gaza fremstår i denne boken som et gjennommilitarisert og voldelig samfunn. 
Et samfunn der hatet mot jødene som folkegruppe ikke lar seg skille fra hatet mot staten Israel. 
Men også et samfunn der fredsønsket blant den vanlige befolkningen åpenbart er langt sterkere enn blant de styrende. 

Åshild Eidem skriver journalistisk ledig, hun har sans for litterære virkemidler og skildrende detaljer. 
Selv om detaljmengden til tider kan bli vel stor. 
Men en overbevisende debut er det. 

Visste du at ... 

Gaza ligger mellom Israel og Egypt. 
Det 365 kvadratkilometer store området har 1,6 millioner innbyggere. 
Det representerer en befolkningstetthet på 4500 mennesker pr. kvadratkilometer. 
Halvparten av befolkningen er under 18 år. 
