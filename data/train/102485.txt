Bokanmeldelse:Tana French: 
«Utrygg havn» 

En forferdelig drapssak utvikler seg til et uhyggelig psykodrama. 

Kriminalroman 550 sider Kr. 369,- Cappelen Damm 

Broken Harbour er en halvferdig forstad til Dublin. 
De fleste husene står som tomme skall, og det er lite som tyder på at de noen sinne vil bli tatt i bruk. 

Det er nedgangstid i Irland, og entreprenørene har for lengst trukket mannskap og utstyr ut av området. 
Bare noen få unge familier har flyttet inn i ferdigstilte boliger. 
Alt er blitt annerledes enn alle hadde drømt om. 

I et av disse husene blir lokalt politi møtt av et forferdelig syn. 
I første etasje ligger et foreldrepar ille tilredt. 
Han er død. 
Hun lever så vidt. 

Oppe i annen etasje ligger de små barna deres i sine senger. 
Også de myrdet. 
Saken havner øyeblikkelig på skrivebordet til etterforsker Mick Kennedy ved drapsavsnittet i Dublin. 

Sammen med ferskingen ved avdelingen, den unge Richie Curran, rykker han ut til den spøkelsesaktige forstaden ved havet. 

Nokså snart viser det seg at familien har befunnet seg i en svært vanskelig økonomisk situasjon, og mistanken faller på mannen i huset. 
Men allerede etter et døgns etterforskning kommer en tidligere venn av familien i politiets søkelys. 

Hvorfor har han rigget seg til i et av de uferdige nabohusene, med utsikt rett ned på kjøkkenet til den drepte familien? 

La en ting være klinkende klart: 
Med «Utrygg havn» har Tana French nok en gang begått dundrende god kriminalroman. 

Vi følger oppklaringen av en uhyre spesiell sak fra time til time, og selve nerven i boken er forholdet og samtalen mellom de to ulike etterforskerne. 

For French er ikke bare en sånn krimforfatter som med mye møye klarer å tvinge frem et slags plott. 
Hun er først og fremst forfatter, med et godt språk og en betydelig psykologisk innsikt. 

Etter hvert kommer det for en dag at Mick Kennedy har et meget traumatisk forhold til nettopp denne øde kyststripen utenfor Dublin. 

Den barske og veltalende etterforskeren slår plutselig sprekker. 
Og med ett endrer både saken og klimaet mellom det to partnerne dramatisk karakter. 

Den siste delen av boken utvikler seg til å bli et uhyggelig psykodrama, der man nesten kan høre Stephen King knegge i kjelleren. 

Likevel er det med stort alvor Tana French håndterer spenningsromanen. 
Her er dype moraletiske betraktninger og samtaler, rundt temaer som skyld og straff, empati og tilgivelse. 
Ypperlig! 

Boken er oversatt av Henning Kolstad. 
