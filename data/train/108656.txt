Glitrende, gripende kvinneportrett
Oversetter: 
Nina Zandjani 320 sider Kr 349,- Ganesa Forlag 

Vi har hørt mye om kvinners livssituasjon i Afghanistan det siste året. 
I denne velskrevne, gripende boken får du et innsyn som går langt utenpå det du tror du kan til nå. 

Den tysk-iranske filmskaperen Siba Shakib gir i boken «Der Gud gråter» et kvinneportrett som sitter i oss etterpå. 
Hvem hovedpersonen Shirin-Gol er, vet vi ikke. 
Siba Shakib har skapt sin hovedperson ut fra samtaler med en kvinne hun møtte i en transittleir for flyktninger, samtidig som hun har skrevet inn historiene fra andre kvinner hun har møtt på sine afghanske reiser. 

Det er en dokumentarroman med et vell av detaljer og en troverdig innsikt. 
Shirin-Gol betyr «søte blomst», men det er ingen søt verden hun lever i. 

Shakib skriver suggererende og visuelt, med uvante perspektiver og ut fra barnet Shirin-Gols synspunkt som kommer fra en fjellfamilie. 
Under russisk administrasjon endres mye. 

Fjellbarnet oppfatter kvinnen på kontoret i Kabul som naken, hun sitter uten slør. 
Faren vil ikke ha sine døtre på skolen, men slik blir det. 
Shirin-Gol leser, skriver og øver. 

En dag kommer Morad og krever henne som betaling for brorens spillegjeld. 
Etter kort tid hentes Morad til armeen, og når han et år senere kommer tilbake, har han en datter og et ønske: 
Shirin-Gol skal bli lege, som hun har drømt om. 
Men Shirin-Gol får foruten skolebøker bare lest tre og en halv ordentlige bøker, hun er lei at hun ikke fant den andre halvdelen i ruinene i Kabul. 

Ti år går, russerne er ute av landet, inn rykker Taliban, og Shirin-Gol flykter, sammen med tusener andre. 
Underveis i dette store sveipet over en 30 års periode, med oppbrudd på oppbrudd fra først Mujahedin, så Taliban, makter Siba Shakib å skape karakterer som sitter i oss på veien: 
Shirin-Gols mor, brødre, hennes datter og de andre barna, barnebarn og mange andre. 

Iranske Shakib kan kulturen og miljøet og Afghanistan, og til tross for all den frykt, overgrep og urettferdighet som finnes, sitter leseren optimistisk tilbake. 
Her er så mye livskraft, solidaritet, samhold i familie og mellom kvinnene og også håp. 

For hver solgte bok går 10 kroner til Norsk Flyktningeråd som støtte til et utdanningsprosjekt for kvinner i Afghanistan. 
Dette var en bok de store forlagene ikke trodde på. 
Det er en glimrende bok. 
Gå ikke glipp av den. 

GURI HJELTNES 
