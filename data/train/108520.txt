«This is it, chaps»
Et forbilde for den unge krigsflygeren Annæus Schjødt og mange andre allierte flygere basert i Storbritannia, var en 21 år gammel RAF-kriger som omkom tidlig i krigen. 

Wing commander Paddy Finucane ble dødelig såret på et tokt. 
Han skrudde på radiosenderen og sa: 
«This is it, chaps.» 

Som den unge briten, håpet flygerne å kunne møte døden like overlegent. 
Men Annæus Schjødt fikk leve. 
Han var takknemlig og undret seg, hvorfor skulle han få leve, «en middels brukbar jagerflyger», mens stjerner strøk med langt tidligere. 
Han skriver vart om vennene som falt. 

Høyesterettsadvokat Annæus Schjødt har fått leve «Mange liv», som erindringene hans heter. 
Med innlevelse og varme tegner han sitt barndomshjem, som sønn av den velrenommerte og dyktige Schjødt senior, en fjern far med store krav, om en lukket sosial herkomst, der advokatyrket raget over alle andre geskjefter i verden og om en far som var alle overlegen. 

Annæus Schjødt er på flere vis åpen. 
Han er pensjonist, bor langt utenfor Norges grenser. 
Han har både ballast og selvtillit til å snakke fra levra. 
Nyhetene fra boken er for lengst ute i mediene. 
Omtalen av Lillehammer-saken etter drapet på Ahmed Bouchiki er interessant og leses nå med lupe av dem som fulgte saken fra andre posisjoner. 
Det påfølgende ekteskapet med Sylvia Raphael ble avtalt omtalt som notis i Aftenposten, det sørget vennen, redaktør Hans Vatne for. 

Men komplikasjoner fulgte, Schjødt brukte sitt nettverk som det det var verdt. 
Han kunne gjerne brukt mer tid på saker han har ført, her blir det noen utvalgte høydepunkt. 

Annæus Schjødts erindringsbok minner om Thor Heyerdahls, en annen damenes mann. 
Heyerdahls og Schjødts omtale av kvinner er fra en svunnen tid. 
Schjødt omtaler dem i mengder, især i krigsårenes Storbritannia. 

Han vakler i utlegninger side opp og ned om han burde ha inngått sitt første ekteskap, og om utroskap. 
Det er nesten ubehagelig lesing, om en person han fikk fire barn med, en type etterpårasjonalisering som må være smertefull for familien han faktisk fikk. 
Og - hvorfor i himmelens navn spanderer han ikke etternavn på de to første kvinner han giftet seg med? 
Unntaket er Sylvia Raphael, tredje hustru. 
This is it, old man. 
