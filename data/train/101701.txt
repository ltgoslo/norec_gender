Bokanmeldelse:Jhumpa Lahiri: 
«Våtmarken» 

Velskrevet generasjonsfortelling om identitet og kompleks lidenskap i en tid med politiske omveltninger. 

Indiskfødte Jhumpa Lahiri er forfatteren av den prisbelønte novellesamlingen «Lidelsenes tolk» og romanen «Navnebroren». 

Hun er prisbelønt med blant annet Pulitzerprisen. 
For «Våtmarker» havnet hun i fjor på kortlisten til The Man Booker Price. 

Subsash og Udayan er brødre og forvekslende like. 
De vokser opp i Calcutta i India på 60-tallet. 
Kjærligheten mellom dem er sterk, men personlighetene deres skiller dem når ungdomstiden er over. 
Udayan er utålmodig og impulsiv, og trekker mot den politiske venstresiden og Nexalittene. 
Han er villig til å gå i døden for et bedre samfunn. 

Subsash reiser til USA for å starte på det som skal bli en akademisk karriere. 
Når Udayan mister livet, vil broren ta seg av hans gravide kone Gauri. 
Hun blir med ham til USA, og ekteskapet deres forblir forholdsvis platonisk. 

Tilbake i Calcutta sitter to foreldre uten familie, og i USA byr det akademiske livet på muligheter som gjør at Gauri forlater sin egen datter. 
Hennes ensomme intellektuelle fremgang og valgene hun tar, gjør henne til romanens mest interessante karakter. 

Lahiri skriver med en smart, kontrollert og smakfull tilbakeholdenhet hele veien, godt oversatt til norsk av Hilde Rød-Larsen. 
I forbindelse med Gauri savner jeg likevel noen flere utbrudd og en større råhet i problematikken omkring hvordan hun gir opp morsrollen. 

Romanens slutt forsøker å rydde opp i en del nøkkelhendelser og forgreninger, og for mange lesere vil dette være følelsesladd lesning. 

«Våtmarken» er en autentisk og kompleks generasjonsfortelling om kjærlighet og valg. 
Det er ingen tvil om at Lahiri er en forfatter det er spennende å følge, jeg håper på noveller neste gang. 
