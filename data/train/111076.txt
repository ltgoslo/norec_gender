Kulinarisk katastrofe
Roman, Tiden 872 s. 
Kr 399,- 

Glem dramatikken i «Hellstrøm rydder opp». 
Kjendiskokken i Rileys nyeste roman tar hele verden og vel så det med seg i undergangsgryta. 
John Erik Riley har ikke akkurat lagt ambisjonene på hylla i sin ferskeste roman, en murstein på over 800 sider, nesten uhåndterlig i fanget. 
Kokekunst og apokalypse går hånd i hånd - ikke bare med hverandre, men med samfunnskritikk, historie, identitet, kjærlighet og meningsproduksjon. 

Balder Mehamn er superkjendiskokk, oppvokst i et «Mini-Norge», i Heimdal, California. 
Romanen begynner midt i et direktesendt TV-show, der det rabler fullstendig for Balder, og kokkeprat byttes ut med handlingslammet griseprat før kameraene slås av. 
Balder mister deler av hukommelsen og isolerer seg mens han driver selvgoogling og nøsting av fortiden. 

Og den er ikke snau. 
Barndom og ungdom blir tilbrakt med foreldrene i USA, som tilhører den økosofiske terrororganisasjonen GM - Gaia Militia. 
Undergang og katastrofe er den sentrale tesen, og jorden må reddes snarlig, blir Balders (eller Isaks, eller Eriks- han har flere navn) mantra, og alle medlemmer lever i skjul. 
En dag lukkes faren ute av organisasjonen, og han blir psykisk syk. 
Balder og moren overtar en gård og overlever ved selvberging, og senere B&B. 
Prosessen med å bryte opp og dra til Norge er lang, og forholdet til moren er det nærmeste mellommenneskelige forholdet som beskrives i romanen. 
I Norge møter Balder et land innhyllet i automatiserte og til dels ukritiske vaner. 
Hans kamp mot den tankeløse automatiseringen og planetens undergang går gjennom matkulturen og hva Balder betegner som «kulinarismen». 

Gjennom denne vil han gjøre oppmerksom på de «materielle forutsetningene for kosen», for absolutt alt som ligger til grunn for at du kan åpne en øl og stappe i deg noe godt foran Gullrekka en fredagskveld. 
Dette er Balders prosjekt, og prosjektet tar opp i seg alt; henger sammen med alt. 

Nøster opp fortiden 

Dette er også romanens stilistiske og tematiske utfordring. 
Barndom, ideologi, fanatisme, kjærlighet og undergang - alt kan fornemmes gjennom ganen, henger uløselig sammen med den. 
For Balder er hukommelsestapet en reise inn til hvem han er, og ikke minst hvorfor. 
Den ekstreme oppveksten hans, med svært ideologiske foreldre, oppveksten og kampen for tilværelsen på gården i Heimdal, California sammen med moren etter at det rabler for faren. 

Ved hjelp av selvgoogling, e-poster, fiktive samtaler, legejournaler, fotografier og en hel del annet materiale, deriblant 231 fotnoter - nøster Balder opp en slags tråd, samtidig som Riley utfordrer romansjangeren. 
Balders elskede Cordelia har reist til Heimdal, og ingen av dem kommer over hverandre. 

Den største delen av romanen handler likevel om Balders oppvekst og ideologiske grunnstamme, og den kritiserer i mange retninger, for mange til at det kan summeres opp her. 
Rileys murstein er en herlig lekende montasje som overlater mye bygging til leseren, uten at den dermed er banebrytende. 
Jeg liker måten han knytter isbjørnen på et drivende isflak til hvordan vi konsumerer, men jeg kunne ønske vi komme enda tettere innpå menneskene i romanen, og alle trådene som knytter dem til hverandre på vei mot undergangen. 

MARI NYMOEN NILSEN 
