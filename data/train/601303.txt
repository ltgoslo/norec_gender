En kjærlighetserklæring til skogen
I en tid hvor folk mener bioenergi er løsningen på klimaproblemene, er det verdt å minne folk på at trær ikke bare er trær, og at skog ikke bare er skog. 
En plantasjeskog er helt annerledes en gammelskog, og en furu oppfører seg helt annerledes enn en bøk. 
Selv et individ eik kan oppføre seg annerledes et annet eikeindivid. 
Det høres sikkert rart ut for noen, men burde være like åpenbart som at du sannsynligvis oppfører deg annerledes enn naboen din, vennene dine og samboeren din. 

Forfatteren, som selv er skogforvalter i Tyskland, hadde lenge et mekanisk syn på trærne han forvaltet, som om trær er noe mindre avanserte enn dyr, noe som bare vokser der og er til bruk for oss. 
Til gjengjeld, da forfatteren innså at trærne er avanserte organismer med ulike behov og levesett, ble kjærligheten så stor at han skrev denne boken om dem. 
For det er det « Trærnes hemmelig liv» er,en kjærlighetserklæring til skogen. 

Wohlleben presenterer ny forskning om trær og skog med glede. 
Det er ikke noe tull, ikke noe svada, bare fascinerende fakta om disse store organismene som omgir oss. 
Stille fremstår de, men det er mye som skjer i og med trærne som vi ikke ser. 

I denne boka får vi et innblikk i dette, og man trenger ikke å være spesielt botanikkinteressert for å la seg fange av trærnes hemmelige liv. 
Godt er det også at Wohlleben oppklarer hvordan skogen fungerer som karbonlager. 
Det er mange myter ute og går om dette. 
I så måte er «Trærnes hemmelige liv«også et godt tilskudd av tekst, den opplyser oss om noe viktig. 

"Trærnes hemmelige liv" er en bok som er vanskelig å legge fra seg. 
Er man ikke glad i trær fra før av, blir man det. 
Jeg skulle ønske det fantes en tilsvarende bok om alle ting jeg er interessert i. 
En hyggeligere leseopplevelse enn dette skal man nemlig lete lenge etter. 

Det eneste jeg har å utsette på er muligens oversetterens feil: 
Artsnavn på latin er skrevet med liten forbokstav. 
Artsnavn på latin skal alltid skrives med stor forbokstav, ikke bare på tysk. 
