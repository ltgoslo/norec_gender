Bokanmeldelse:Synnøve Macody Lund «Personar du kanskje kjenner» 

«Frikjent»-hovedrolleinnhaver Synnøve Macody Lund er kanskje et like stort forfattertalent som skuespiller. 
Men det virker som hun ikke tror det helt selv. 

Film er best med levende bilder. 
Derfor fungerer ikke Synnøve Macody Lunds debutroman, «Personar du kanskje kjenner», helt optimalt. 
Mens jeg leser, tenker jeg: dette er godt skrevet, men hva vil hun egentlig med denne romanen? 

La meg forklare: 
Synnøve skriver om seg selv. 
I en barnefri jul, der barna er hos eksen, drar hun hjem til sin far. 
Der skal hun egentlig skrive en roman om ham, men klarer det ikke. 

I stedet skriver hun frem kjærlighetslivet til tre kvinner: 
Eva, Live og Anna, der sistnevnte egentlig er henne selv. 
Da er vi allerede oppe i fem hovedpersoner å holde styr på. 
I tillegg kan vi legge til Eskild, tvillingbroren til Eva, og hans flørt, Mari. 

Alle disse er «personar du kanskje kjenner». 
Facebook er også en referanse her, der to av personene får kontakt med hverandre. 

For vi finner snart ut at karakterenes historier vikles inn i hverandre, i god gammeldags «Short Cuts»-ånd. 
Og Anna, det vil si forfatteren selv, gjør et poeng ut av det ved å beskrive strømledningene: 

«Følger trådane, frå stolpe til stolpe, til ulike naboar, frå sitt hus til hans. 
Trådane som bind oss saman.» 

Isolert sett er fortellingene om Eva, Live, Anna, Eskild og Mari godt gjort. 
Men rammefortellingen om Synnøve og faren virker unødvendig, og kunne heller blitt spart til en senere novellesamling. 

Om forfatteren 

For på knappe 200 sider er det nesten umulig å bli kjent med syv så sentrale skikkelser. 
Selvsagt går det an å ha mange karakterer i en bok, men da må universet utvides, volumet må opp, slik som i mesterlige «Gjøre godt» av Trude Marstein. 
Nå fremstår «Personar du kanskje kjenner» som en Marstein-light bok. 
Og det er synd. 

For det finnes gull her. 

Tvillingparet Eva og Eskild er fascinerende og gir meg frysninger. 
Forfatteren har er en interessant referanse til Virginia Woolfs roman «Orlando», der hovedpersonen fødes som en gutt, men blir til en kvinne. 
Koblet til denne referansen, burde historien om tvillingparet blitt utviklet til en hel, selvstendig roman. 

Macody Lund har et godt språk, som er direkte, fysisk og muntlig. 
Men hun må stole mer på at hun kan skrive frem en historie uten for mange virkemidler. 

For det er ingen tvil om at Synnøve Macody Lund er et opplagt forfattertalent. 
Hun må bare skjønne det selv. 
