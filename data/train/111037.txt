Et rop om rettferdighet
332 sider. 
Kr. 349,- Gyldendal. 

Drapet på den 23 år gamle Martine Vik Magnussen i London i 2008 har ennå ikke forlatt avisoverskriftene. 

Arbeidet for å få den mistenkte Farouk Abdullhak utlevert fra Yemen, pågår fortsatt. 

I denne boken har VG-journalist Marianne Vikås skrevet det første dokumentarverket om dramaet. 

Forfatteren synes å ha to mål med sin fremstilling. 

Det ene er å gi leserne en følelse av hvor grusomt det er å miste et barn, gjennom intime skildringer av familiens sorg. 

Det andre er å påpeke hvor dypt urettferdig det er at en rikmannssønn bare kan krysse en grense for å komme seg unna. 

I begge henseender lykkes Marianne Vikås. 

Innlevelsen er riktignok så stor, at forfatteren selv fremstår som en part i saken. 
Hun skriver nærmest fra et ståsted som kunne vært i Martines vennegjeng. 

Sterke følelser har kanskje bidratt til at hun ikke har en mer objektiv vurdering av hvordan det «passive» Utenriksdepartementet prioriterte saken - det hadde boken tjent på. 

Like fullt har Vikås gjort et godt arbeid med å hente frem relevant politisk og juridisk informasjon for å anskueliggjøre den internasjonale konteksten som gjør denne saken så vanskelig. 

Leseren får samtidig et innblikk i det kriserammede landet Yemen. 

Aller viktigst er kartleggingen av forretningsimperiet til Farouks far, Shaher Abdulhak, som kan vise seg å bli det kritiske punktet hvor norsk og internasjonal opinion kan utøve påvirkning gjennom kampanjer. 

Alt i alt fremstår denne utgivelsen som et rop om rettferdighet. 

STEN INGE JØRGENSEN 
