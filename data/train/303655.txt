Anmeldelse:Dag Hessen med engasjerende bok om livets sentrale element 

Det livgivende karbonet. 

Karbon. 
Det skal vanskelig gjøres å lese ei avis i disse dager, uten å støte borti begrepet. 
Karbon er C-en i CO2. 
Mest kjent for å være det vi mennesker pumper så mye ut i atmosfæren av, at vi står i fare for å gjøre livet på jorda ulevelig for mange av artene vi deler den med, og kanskje for oss selv også. 

Det er biografien til det sjette grunnstoffet i det periodiske system biologiprofessor Dag Hessen nå har skrevet. 
Karbon er, ifølge Hessen, «livets sentrale element», men som nå altså er mest kjent for oss fordi vi er i ferd med å tippe jordas karbonbalanse ut av likevekt. 

Karbonet kunne trolig ikke fått en bedre biograf. 
Dag Hessen er en av de aller dyktigste formidlerne av naturvitenskap, og karbon er hans spesialfelt. 

Dypt inn i materien 

Dypt inn i materien 

Vi blir tatt med til livets begynnelse, vi får kjennskap til hvordan forskere, tilbake til 1500-tallet, forsto mer og mer av dette essensielle grunnstoffet. 
Leseren blir blant annet presentert for en rekke reaksjonslikninger. 
Om du har lest Bill Bryson eller bøker fra andre amerikanske populærvitenskapelige forfattere og forventer samme grad av flyt, letthet og underholdning, kommer du til å få en utfordring. 
Til det er det kjemiske detaljnivået for høyt. 

Spennende lesning 

Spennende lesning 

Spesielt er bokas to andre deler, om kretsløpet og fotavtrykket, spennende lesning. 
Vi får blant annet innblikk i «verdens viktigste vitenskapelige figur», ifølge Hessen, nemlig Keelings kurve. 
Den viser utviklingen i CO2-konsentrasjonen over tid. 
Og den bare øker og øker. 

Vi får i detalj vite hvordan både vann, skog (spesielt vår hjemlige barskog), mose, tundra og alger, binder CO2, og dermed bremser drivhuseffekten. 
Hadde det ikke vært for disse, ville situasjonen sett mye mørkere ut. 

Alle må ned 

Alle må ned 

Hessen nøler heller ikke med å komme med verdivurderinger. 
Og det bør han heller ikke. 
«Vi må alle ned, ikke i kjelleren, men under 1/4 av dagens utslipp — og det raskt», skriver han, og forteller om vår moralske CO2-kvote, som vi ikke bør overskride. 

Det kan virke mørkt om man er materielt orientert. 
Men som Hessen forteller: 
«Det gode liv kan [heldigvis] være bortimot karbonnøytralt.» 
Som når du leser ei god bok om et viktig tema, for eksempel. 
