Litt kjedelig middelklassekrim
Avslørt av den engelske debutanten Renée Knight er en krimroman uten de store overraskelsene. 
Det vil si at den er spennende nok, som en krimroman seg hør og bør, men spesielt interessant som litteratur er den ikke. 
Tvistene i historien er som oftest uventede, men til tider skjønner man hva som kommer til å skje. 
Det er derimot ikke det verste ved romanen. 
Forlaget vil i følge omslaget ha boka til å være en «dypt urovekkende psykologisk triller», men hva angår sjelsundersøkelsene i denne romanen er problemene karakterene styrer med av nokså besteborgerlig karakter. 
I det hele tatt er tilværelsen til hovedpersonen Catherine Ravenscroft og hennes mann Robert irriterende middelklasse. 

Selvsagt er det mange som lever slik de lever, og det må folk gjerne gjøre uten å ha dårlig samvittighet, men når mennesker som har hus, bil, god inntekt og en jobb som gjør at den ene forelderen kan bli hjemme med barna uten at det er noe problem, (eller bare ta seg en fridag når det passer seg), syter over de tingene som de syter over i denne romanen, er det en smule kvalmt. 
Det minner litt om den prisbelønte TV-serien The Affair (2014) i så måte. 

Både den og Avslørt tar for seg utroskap blant mennesker i beste middelklasse, som begge steder behandles nokså kjedelig og moralistisk, som det som oftest gjøres. 
Da er fristelsen stor til å heller anbefale Stig Sæterbakkens Usynlige hender fra 2007 , en riktig guffen krimroman med til dels samme tematikk, og ikke minst: 
Høy litterær kvalitet. 
Dog skal det sies at leser en Avslørt med feministiske øyne, er den uklandreverdig. 
Det forandrer likevel ikke på at Avslørt er en nokså middelmådig bok. 
Det kommer nok ikke til å ta lange tiden før man glemmer den. 
Avslørt er en krimroman som er fort lest og fort glemt. 
