Bokanmeldelse:En skitten skillingsvise 

Skamløs blottstilling av terroristens mor. 

Marit Christensen: 
«Moren» Historien om Wenche Behring Breivik Dokumentar/ biografi 345 sider Kr 329,- Aschenhoug 

Denne ikke spesielt velskrevne boken avkler ikke bare «Moren» og den verdensberømte sønnen. 
Også hennes datter med familie, hennes ekspartnere/elskere og flere andre navngitte nærstående blir strippet til skinnet. 

At Marit Christensens svært personlige bok om Wenche Behring Breivik blir hasteutgitt mot den avdøde hovedkildens siste vilje, er ikke nødvendigvis spekulativt. 

I kjølvannet av den nasjonale katastrofen vi opplevde 22. juli 2011 må vi tåle at de fleste steiner vendes, på let etter nyttig forståelse og kanskje forebyggelse. 
Men når teksten ikke preges av hverken godt språk eller godt journalistisk grep, og heller ikke byr på vesentlige nye fakta offentligheten har behov for, sitter denne leseren igjen med et skurrende ubehag. 

Det kan likevel ikke bestrides at Christensen her har fått tilgang til et interessant kildemateriale, som kunne dannet grunnlag for mer faglig baserte analyser og konklusjoner. 

Forfatteren identifiserer seg intenst med sin hovedkilde, de er begge «media-offer», og de får en unik privat kontakt. 
Christensen bringer stadig seg selv og sine refleksjoner inn, på ironisk vis speiler hun mønsteret hun kritiserer sin «vanskelige» hovedkilde for: 
Utydelighet, vakling, følelsesmessig røre - og en enorm blindhet for egne feil. 

Det er også et tankekors at boken fremstiller terroristens mor som et menneske med «manglende intimitetsgrenser», samtidig som forfatteren begjærlig viderebringer en flom av unødvendige, spekulative og skambelagte detaljer om blant annet familiens sexliv. 

Ekstra ille blir det når forfatteren/journalisten også kaller seg en «terapeut» i relasjonen til den slagne og kreftsyke kvinnen. 

Boken vil sannsynligvis trigge rettslige runder. 

Men også selve manuskriptet hadde hatt godt av et par runder til i forlagets vaskemaskiner: 
Hele teksten burde vært renset for melodrama, klisjeer og altfor mange utropstegn!!! 
