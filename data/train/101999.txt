Bokanmeldelse:Carl Hiaasen: 
«Bad Monkey» 

Svart humor, intelligent ironi og morsomme opptrinn i Carl Hiaasens nye krim. 

Roman Engelsk e-bok, kr. 89,- Hachette Digital 

Norskættede Hiaasens ferske roman er perfekt avslapning i sommervarmen, men byr også på noen iskalde grøss. 
Galskapen starter som det pleier i Hiaasens Florida-univers når en sportsfisker brått får en mannsarm på kroken. 

Men for den småslitne politihelten Yancy byr funnet på mer enn et rutineoppdrag, han kjemper både for jobben sin og for sin elskede utsikt: 
Griske eiendomskonger, svindlere og meglere er like tallrike som kakerlakkene han må jage da han blir degradert til restaurantkontrollør. 

En stjerne i dette svært fargerike showet av en bok er apen Dribbs, som Hiaasen frekt og freidig stjeler fra storfilmen om Karibias pirater. 

Som alltid krydres fortellingene med solide doser lekre og/eller skumle damer, morbid sex, hemningsløs «gladvold» og provoserende samfunnssatire. 

Språket er finurlig og rikt på originale metaforer, denne gangen ekstra krydret med muntlig slang og uttrykk som kan utfordre. 

Kanskje dveler forfatteren litt mye ved sin frustrasjon over eiendomsbransjens mafialignende maktspill, men her sparkes ganske så underholdende mot både hverdagsidioter og Obamas velferdspolitikk. 
