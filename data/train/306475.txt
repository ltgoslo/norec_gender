Boka om John Arne Riise er blitt en god fotballbiografi
Men i siste tredel er det mye ræl. 

«Jeg vet ikke hva det var med meg de ikke likte. 
Jeg plaget ingen, jeg var en stille gutt», står det innledningsvis i John Arne Riises biografi av året. 
Boka åpner med barnet John Arne Riise som står på sidelinjen i livet generelt, men som tidlig finner sin plass ute på fotballbanen. 
Han debuterer på A-laget til Ålesund som sekstenåring, og slår tunnel på klubblegenden på første trening. 
17 år gammel signerer han for Monaco, til manges hoderisting: 
Gutten drar ut alt for tidlig og vil ødelegge karrieren sin, er mantraet. 

Uten å kunne fransk og helt alene, spiller han seg inn på et av Frankrikes beste lag og motbeviser kritikken. 

Outsider 

Åpningslinjene handler om en gutt som blir mobbet og som higer og lengter etter å bli akseptert og å bli tatt med inn i varmen. 
Om en gutt som vokser opp uten mye kontakt med faren sin, en far som dør da Riise spiller for Monaco. 
Moren er der og fungerer som en støtte: 
«Det var mamma og meg mot verden.» 
Det mest interessante ved biografien er at den viser hvordan sjelelige sår fra barndommen innvirker både positivt og negativt på Riises videre karriere. 

Det er gjennom outsiderposisjonen han kjemper seg frem til å bli blant Nordens mest meritterte fotballspillere. 
På treningsfeltet og ute på gressmatta på Anfield har han skapt seg en rustning som gjør han til en fotballspiller i verdensklasse. 
Utenfor banen synes rollen som underdanig å forfølge han på negativt vis. 
Han føler seg utlevert av media, utstøtt av fotballforbundet, forlatt og forrådt av de han anser som venner. 
Mye av det han sier blir tatt i verste mening og blåst ut av proposisjoner. 

Men på gressmatta uttrykker han seg med den største presisjon, umulig å misforstå. 

Dårlig selvtillit 

Til tross for stor suksess som spiller, er det konstante hullet i selvtilliten der hele tida. 
Riise har komplekser for sin egen væremåte, og for sitt eget utseende. 
Kun i triumfens aller største time synes disse skyggene å forsvinne, som når Riise løfter Champions League-trofeet etter mirakelet i Istanbul: 
«Jeg kunne se refleksjonen av mitt eget ansikt da jeg skulle til å kysse den, og for første gang likte jeg speilbildet mitt.» 

I norsk sammenheng synes Riise å speile seg mot Ole Gunnar Solskjær. 
Spørsmålet om hvem som er størst av de to, synes å plage Riise i betydelig grad. 

Litterær flyt 

Biografien holder god stand fram til siste tredel, der det er mye ræl. 
Flere løse tråder gir meg også inntrykket av at det er mindre flatterende deler av Riises personlige liv som holdes tilbake her. 
Hva skjedde med vennskapet med Nikola Andelic? 
Hvorfor sier han at viljen til å besøke døtrene har vært der, men at det i mindre grad har blitt slik? 
Ikke alle tilsynelatende mindre intelligente handlinger i Riises karriere kan forklares med norsk jantelov og egen offerrolle. 

Jens M. Johansson har fått i oppgave å skrive boka i samarbeid med Riise. 
Det er et klokt valg. 
Boka holder fotballfaglig høy standard og har god litterær flyt. 
Johansson har også fått til å lokke fram humoren i Riises anekdoter. 
Særlig gøy er det å lese om møtet med Gadadfis sønn og El Hadji Dioufs ankomst til Liverpool. 

«Fordeler og ulemper ved å være John Arne Riise» er blitt en god fotballbiografi. 
