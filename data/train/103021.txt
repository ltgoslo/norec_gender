Godt blikk
Roman. 
Oversatt av Jorunn Leite. 
528 sider. 
Kr. 349,-. 
Juritzen. 

Paulo Coelho og Margit Sandemo har avlet et barn, hun heter Cecilia Samartin. 
Akkurat like usannsynlige og magiske slektskap danner grunnlag for denne videreføringen av romanen Señor Peregrino. 

Teksten svulmer av familiehemmeligheter, katolsk mystisisme, svik, urgamle sigøynertradisjoner, utstøtte kvinner og brusende lidenskap. 
Rosa med det stygge fødselsmerket står fremdeles i sentrum, sammen med sitt yngre forbilde, Jamilet. 
Og akkurat som i Samartins andre bøker må våre heltinner kjempe mot dårlig selvtillit, bygdesladder, grådighet og gammelt nag før de kan nå sin drøm. 

Det er tøys å markedsføre Samartin som en ny Allende. 
Språket er uten overraskelser, og intrigene preget av lettvinne tilfeldige hendelser. 
Sigøynerkulturen blir skildret som om kunnskapen er basert kun på lesing av andre underholdningsromaner. 

Men forfatteren har et godt blikk for menneskelige svakheter, sløsingen med klisjeer er både oppriktig og varm. 
Personene er kontrastrike og spennende, plassert i spektakulære omgivelser. 
Men det er i de nyreligiøse og romantiske naturskildringene Samartin tar helt av, og trolig vil fortrylle fansen aller mest. 

MAY GRETHE LERUM 
