Bokanmeldelse:Stieg Larssons ukjente novelle 

En ny, svensk krimantologi rommer en sjelden perle – den ukjente novellen som «Millennium»-forfatteren Stieg Larsson skrev allerede i 1972. 

Krimmesteren Stieg Larsson døde 50 år gammel – rett før hans enormt populære «﻿Millennium»﻿-trilogi toppet bestselgerlistene over hele verden. 

Det er novellesamlingen «﻿Mord og mysterier»﻿ som byr på den overraskende godbiten. 
Stieg Larsson skrev novellen «Superhjernen» da han var 17 år gammel. 

Historien ble trykt i en fanzine som het Sfären, som Larsson utga sammen med en kompis. 
Sfären ble utgitt i 1972 i under femti stensilerte kopier. 

Etter over 40 år har novellen dukket opp igjen! 

Det er en imponerende stilsikker 17-åring vi møter. 
Som i «Millennium»-trilogien handler novellen om en usynlig overmakt og enkeltmenneskets kamp mot Systemet: 
En topptrent idrettsmann blir tvangsinnlagt for å gjennomgå en medisinsk behandling som han ikke forstår noe av. 
Han prøver å nekte, men får beskjed om at myndighetene vil tvinge ham. 
Det viser seg at det er snakk om en hjernetransplantasjon (!) - han er utvalgt som mottager av hjernen til verdens mest intelligente mann, som er i ferd med å dø. 

Strengt tatt er ikke «Superhjernen» en krim, men en historie lagt til en ikke så fjern fremtid. 
Ja, det var faktisk science fiction-forfatter Stieg Larsson egentlig ville bli. 

Språklig, stilistisk og dramaturgisk viser unge 

Stieg Larsson allerede som 17-åring hvilket potensial han har som forfatter. 

Larssons debutnovelle er ikke den eneste overraskelsen i antologien. 
Selv Sara Stridsberg – vinneren av Nordisk råds litteraturpris og knapt en krimforfatter – er representert. 
Friskt! 

Selvsagt er mange av tungvekterne her. 
Som Sjöwall og Wahlöö, Johan Theorin og Cilla og Rolf Börjlind. 

Videre finner vi noveller signert Inger Frimansson, Magnus Montelius, Veronica von Schenck og Katarina Wennstam. 
Opprinnelig var hele 20 forfattere representert i antologien, som opprinnelig er utgitt i engelsk oversettelse under tittelen «A Darker Shade of Sweden», men Gyldendal har valgt å dele samlingen i to. 
Til våren kommer neste bind – da med forfattere som bl.a. Henning Mankell, Håkan Nesser og Åsa Larsson. 

Boken åpner med en informativ og interessant gjennomgang av svenske kriminallitteraturs historie – fra Fredrik Lindholms roman Stockholms-detektiven i 1893 og frem til Henning Mankell og ikke minst Stieg Larssons formidable verdenssuksess. 

Også hver enkelt historie innledes og avsluttes med leseverdig informasjon om forfatteren og om forfatterskapets (og novellens) plass i svenske krimtradisjon. 

Antologiens ni noveller er ulike i form, stil og innhold. 
De spenner fra Börjlinds velskrevne åpningsnovelle – en makaber og psykologisk grøsser – via Stieg Larsson til Stridsbergs lyrisk-litterære lek med den tenkte dagboken til Hitlers kjæreste Eva Braun. 

Noen noveller er typisk krim, som Magnus Montelius' «Et alibi for señor Banegas», mens andre er intense stemningsskisser. 

Redaktør John-Henri Holmberg tøyer krimbegrepet vidt. 
Flere av novellene befinner seg helt i ytterkanten av hva man kan karakterisere som krim. 
Men de er spennende – og godt skrevet – og det er til syvende og sist det som teller. 

I mylderet av krimantologier kan du trygt velge denne. 
Ikke bare fordi historiene i seg selv er medrivende, men fordi hver og en er så velskrevet at den fortjener en dedikert lesers oppmerksomhet. 
