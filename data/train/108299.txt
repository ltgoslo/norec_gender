Solid debut
342 sider Kr. 329 Aschehoug 

Data, drap og drakter - Inge Harsten debuterer med en thriller der datakriminalitet og transseksualitet er viktige motiver. 

En vakker vårdag blir den intetanende datakonsulenten Ole Nyborg knertet av en kule i Vibes gate. 
Flere vitneutsagn peker ut morderen som en italiensklignende mann. 
Men så enkelt skal det slett ikke vise seg å være. 
Hverken når det gjelder kjønn eller for den saks skyld nasjonalitet. 
Også motivet for drapet er et mysterium, inntil det viser seg at Nyborg har vært involvert i avdekkingen av et gigantisk komplottforsøk mot det verdensomspennende betalingssystemet på Internett. 

Snart avdekkes også et mønster i måten likvidasjonen er gjennomført på, noe som setter Oslo-politiet på sporet av en profesjonell morder som tilsynelatende har hele Europa som virkefelt. 
Her skal ikke avsløres mer av selve krimintrigen, bortsett fra å fastslå at vi får et troverdig innblikk i politiets tekniske etterforskning, og ikke minst blir vi introdusert for et lovende persongalleri ved Politihuset på Grønland. 

Den mest aktive av politifolkene 
- Else Viken - kommer via omveier og selvsagt uten å være klar over det selv, svært tett på morderen. 
Som for sin del egentlig har mer enn nok med å sluttføre forvandlingen fra mann til kvinne. 
Venninneforholdet mellom disse to blir styrende for bokens utvikling. 

Inge Harsten har godt grep om den ganske kompliserte handlingen, der begrepet trojanske hester kan stå som en nøkkel både for den tekniske og den kjønnsmessige tematikken. 
Som debutbøker flest har også denne litt for mye på hjertet på en gang, og forfatteren dveler vel lenge ved drakter, sminke og andre eksteriørbeskrivelser. 
Men i det store og det hele en solid krimdebut. 
