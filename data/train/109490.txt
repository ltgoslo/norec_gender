Bokanmeldelse:Jan-Erik Fjell: 
«Hevneren» 

«Hevneren» er bok nummer tre i serien om den kjepphøye politietterforskeren Anton Brekke. 

Kriminalroman 418 sider Kr. 369,- Juritzen forlag 

Denne gangen har han blitt degradert fra Kripos til ordensavdelingen i Fredrikstad, på grunn av ulovlig pokerspill. 

Men da han sammen med makkeren Magnus Torp blir første patrulje på åstedet for et bestialsk drap, varer det ikke lenge før han svinger seg i sadelen igjen. 

Bokens handling utspiller seg på tre plan, hvorav Anton Brekkes brauting i dagens Østfold utgjør det ene. 

I den andre enden finner vi beretningen om den 17 år gamle, norskættede Daniel «Danny» Larsen, som soner en livstidsdom i det beryktede fengselet Alcatraz i bukten utenfor San Francisco. 
Året er 1961. 

Mellom disse to hovedstoryene finner vi fortellingen om et knippe norske ungdommer som besøker San Francisco og det nå nedlagte fengselet i 1994. 

Høres dette litt baktungt ut? 
Nei da. 
Allerede i debutromanen viste Fjell at han mestrer teknikken med å fortelle flere historier på en gang uten at leseren faller av på veien. 

I «Hevneren» smeller han til med 88 korte og effektive kapitler, og skiftningene mellom tid og sted er så djervt og godt gjort at dette ikke blir kjedelig i et sekund. 

Plottet er snedig arrangert og presentert, og da jeg mot slutten av boken er nesten sikker på at jeg har Fjell inne i et hjørne med en temmelig stor brist i forbindelse med gjerningsmannens motiv, smetter han rundt meg og peker nese på neste side. 
Slikt er morsomt og forfriskende. 

At jeg fremdeles er noe gjerrig med antall terningprikker, henger sammen med to ting. 
Selv om Fjell har forbedret seg betraktelig rent språklig siden debuten, er det ennå et stykke igjen. 

Dessuten er Fjell så uendelig mye bedre når han skildrer noe han virkelig kan og brenner for, som livet i Alcatraz i 61, enn oppfunnet hverdagsliv i dagens Østfold. 

Når disse to delene legges på hverandre blir resultatet ujevnt. 
Salget av boken vil nok imidlertid vise en jevn kurve oppover. 
Det er fortjent. 
