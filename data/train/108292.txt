Harry Potter i hardt vær
Bloomsbury, engelsk utgave 

Harry Potter beveger seg inn i dypt mørket i den sjette romanen i den sagnomsuste serien. 

Bokslippet fremstår nærmest som en verdensbegivenhet, i hvert fall for den som ikke har oppholdt seg på en øde øy i den siste uken. 
Og heldigvis holder vår unge, bebrillede helt fortsatt stilen. 
«Harry Potter and the Half-Blood Prince» er en spennende bok i seg selv, og ikke minst en faretruende opptrapping til den store finalen i syvende og siste bind. 
Jeg tror ikke hærskaren av faste lesere vil falle av før den tid. 
J.K. Rowling opprettholder fortellerglede, driv og magi, samtidig som Harry Potter må grave dypere i både forhistorie og andres minner - og i seg selv. 

Det er harde tider i J.K. Rowlings univers for øyeblikket. 
Et univers som nå har enkelte klare fellestrekk med den verdenen vi vanligvis pleier å kalle den virkelige. 
Kampen mellom gode og onde trolldomskunstnere skaper også problemer for intetanende mennesker. 
Broer raser sammen, fæle mord foregår og en sliten statsminister klør seg i hodet idet en ny «Minister of Magic» popper ut av peisen, for å advare om den bekymringsfulle utviklingen. 
Den onde trollmannen Voldemort, unnskyld, Han-dere-vet, rir igjen. 
En sur vind blåser midt i juli måned og professor Humlesnurr ser seg nødt til å hente Harry Potter hos Dummingene med en gang. 
På veien til sitt sjette skoleår på trolldomsskolen følges Harry Potter opp av de strengeste sikkerhetstiltak. 

Og mens Harry Potter går inn i sitt 17. år, svirrer ryktene om profetien som knytter seg til ham, i trolldoms-tabloidpresse og blant medelever. 
Harry selv har også de dramatiske begivenhetene fra forrige bok i bakhodet. 
Lange samtaler med professor Humlesnurr må til. 
Potter har blitt eldre og tøffere - og han er søkende. 

Men om sjette bind slår an en alvorlig tone, mangler det heldigvis ikke på humør og morsomme elementer. 
Her er en butikk med magiske effekter som selger som hakka møkk i paranoide tider, hvor jeg gjerne skulle oppholdt meg noen timer selv. 
Det skorter heller ikke på skolehverdag fra det sjette året til Harry, Ronny og Hermine. 
Rowling makter fortsatt å presentere varierte begivenheter derfra, uten at slitasjen på stoffet har blitt for stor. 
Som eldre elever ved trolldomsskolen nyter våre venner økt anseelse, og Harry Potter har fått stort ansvar, også for viktige oppgjør i Rumpeldunk. 
Den jevnaldrende erkefienden Draco Malfang er dessuten på hugget. 
De mer avanserte undervisningstimene åpner for underholdende passasjer over fiolette væsker. 
Kjærligheten har begynt å spille en avgjørende rolle, med en viss magisk touch, som seg hør og bør på en trolldomsskole. 
Det er duket for både sjalusi og nye konstellasjoner. 

Store temaer bringes også inn i Harrys opprulling av avgjørende begivenheter fra fortiden, og når han må takle nye utfordringer på egen hånd. 
Dette ledsages tidvis av vel store ord. 
Men så er det heller ikke småtterier Harry Potter skal hanskes med. 
Uten å røpe for mye får kampen mot Han-dere-vet en høy pris i denne boken. 

Man kan si hva man vil om J.K. Rowlings bruk av foreldreløs-gutt-med-magiske-evner-temaet, en snev av Star Wars-aktig mytologi og kanskje også store anslag à la Ringenes Herre. 
Hun har skapt et univers som fortsatt fascinerer, kanskje nettopp på grunn av velkjente eventyrelementer med en kreativ vri. 
Her får de unge hovedpersonene stadig utfolde seg som sine egne sjefer og allierte gjennom alskens prøvelser. 
Tidvis blir det litt pratsomt her og der, men den sjette boken om Harry Potter er like fullt så handlingsmettet at du må henge på. 
Kampen mellom det gode og det onde har stadig sin fascinasjonskraft - selv om den ikke alltid utspiller seg i sort-hvitt. 

Susanne Hedemann Hiorth 
