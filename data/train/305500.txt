Den sanne historien er som Ringenes Herre, bare bedre
Det var en brutal tid der jakten på makt var ensbetydende med plyndring, lemlesting og drap. 

Noen ganger er det nok å lese noen få linjer, og du får fornemmelsen av at noe stort er i emning. 
Hør bare på disse innledningsordene i «Hvitekrist»: 

«De kom over de øde, gule våtmarkene som en karavane gjennom ørkenen. 
Reisefølget besto av omkring tretti menn, på raggete, hardføre hester som var så lave at mennenes føtter nesten slepte i bakken.» 

Mennene er på vei til Snorre Sturlasson på Island, vi værer et angrep, og blir snart vitne til drapet. 

Historiens dreiescene 

Historikeren og forfatteren Tore Skeie dreier deretter historiens scene to hundre år tilbake, og vi møter Olav Haraldsson, som med sitt gåtefulle liv og sin voldsomme død på Stiklestad opptar størstedelen av Heimskringla, Snorres hovedverk. 
Det er et grep som lover godt. 

Nå kommer en fembindsserie på Gyldendal kalt «Kongenes tid», og «Hvitekrist» er første bind i en sjanger som kan kalles biografisk historieskrivning. 

Det lover også godt. 
For Tore Skeie er en fremragende forfatter, han er som en essens av Peder Englund og sir Walter Scott. 
Faghistorikeren Skeie kan også oppdatere oss på de nyeste vitenskapelige funn og teorier. 
For en praktfull fortelling det blir! 

Kampen om tronen 

Vi får høre om Olavs vikingferder til Normandie og Andalucia. 
Og til angelsaksernes England der den vaklende kong Æthelred må overlate tronen til vikingene fra nord. 

Det var en brutal tid der jakten på makt var ensbetydende med plyndring, lemlesting, drap og brenning. 
Bare slik kunne 
Olav den hellige bli en rik mann og vinne Norge med engelsk sølv. 

Dette er det stoff som «Ringenes herre» er laget av, men spør du meg, kommer Tolkien til kort. 

Tore Skeie viser oss også skjønnheten og poesien i denne tapte verden der krigsflåten hadde dyrenavn som Ormen Lange, Reinen og Tranen. 
De gamle skaldene framsa dikt der skip som hvite svaner svømte i bølgene. 

Hvite svaner, svarte ravner? 
Jeg venter spent på neste bind av «Kongenes tid». 
