Skinnende mørkt
Grotesk og originalt om skjebne og arv. 

Cathrine Evelid: 
«Dingelen & Ramona» 

Rå familieskildring fra sørvestlandet 

Roman 287 sider 

Kr. 369 Aschehoug 

Den intenst melodiøse nærheten som preget debutromanen Mamma er en countrysang i fjor er nå stemt i en enda mørkere tone. 

Komposisjonen utvides med hovedpersonen Ramona, som etter to tiår vender tilbake for å kreve sin arv. 

Lillebror 
Dinglen vil aldri klare å ta vare på seg selv, og den friskere broren Roar har andre planer i livet. 

Farmorhuset er fullt av både eksotisk parfyme og kvalmende kroppslukt, det tvinger Ramona til å huske. 
Hun arvet den amerikanske drømmen, glansen og glitteret i 70-tallets populærkultur, men tett skog skygget for vidsyn og sol. 

Menneskenes munner blir viktig når øynene er blindet, forbannelsene synes å strømme fritt, sulten er stor, næringen ofte dårlig. 
Få blir mette på svar, kjærlighet og mening. 

Forfatteren byr på et ganske grotesk og skrekkfilmlignende persongalleri. 
Men tett språk, påtrengende detaljrikdom og en overveldende fortellerstemme sikrer troverdigheten. 
Dramaturgien er helspent, hele fortellingen vakler - som sin hovedperson - over glattisen på høye hæler. 

Heldigvis holder denne forfatteren et uvanlig godt grep om pennen. 
Bare unntaksvis sklir den eksplosive bildebruken ut i høystemt melodrama og litt vel rause mengder kroppsvæsker. 

MAY GRETHE LERUM 
