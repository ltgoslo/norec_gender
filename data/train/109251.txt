Bokanmeldelse:Kamal Anwar: 
«Krig er gøy» 

Om soldatens evangelium og menneskehetens råskap. 

Roman 384 sider Kr. 349,- Kagge 

Helt siden han så menige amerikanske soldater overmanne Saddam Hussein med rå makt, drømmer norsk-pakistanske Danyal om å krige. 

Etter perioder med utenlandstjeneste i Forsvaret er han hekta. 
Han orker ikke vente i månedsvis på nye doser livsfare og blir leiesoldat. 

Med finslipt penn går forfatteren rett i strupen på mange samfunnsmyter, både om hvem som søker seg til slike oppdrag, hvem som «lykkes» - og hvorfor. 

Denne romanen kan derfor leses både som et kampskrift, et debattinnlegg og en levende fortelling om soldatliv, brorskap, æresbegreper og personlig moral. 
Forfatteren har utvilsomt mye innsikt i tematikkene, det røffe språket er på sitt beste kontant og poetisk. 

Hovedpersonen følges med skarpt fokus og stø skribenthånd. 
Både gjennom bipersoner/hendelser, og ved indre refleksjoner, vokser han frem som en levende litterær skikkelse. 
Med røff troverdighet åpner teksten for innblikk i veteransamhold og systemkritikk, det finnes en nerve og en nærhet som vil belære, sjokkere og forklare. 

Men så eser fortellingen ukontrollert ut i hektisk dramaturgisk rot, monotoni og svulstigheter. 
Leseren pepres med B-film-inspirerte skildringer og klisjépregede dialoger da handlingen beveger seg bort fra hjemmebanene i Oslo og den norske leiren i Afghanistan. 

Referansene til virkelige, fatale hendelser og slengbemerkninger om navngitte norske ekssoldater i Kongo virker bare spekulative. 
Slike forfattergrep underminerer bildet av hovedpersonen og dennes tankevekkende resonnementer om makt og avmakt i så vel mediene som statsledelse. 

Altfor mange sider vies jakten på pirathøvdinger i Somalia, der både torturscener og naturskildringer virker å være klippet ut av et refusert Wilbur Smith-manus. 

Man kan spørre som hovedpersonen så desperat spør mot slutten: 
«Har ikke blodsmaken flere nyanser?» 
