Karsten Alnæs:«1814 - Miraklenes år» 

I 1814 skiftet Norge unionstilhørighet, fikk egen grunnlov og havnet i krig. 
Karsten Alnæs har sammenfattet og levendegjort begivenhetene. 

Sakprosa 592 sider 399 kr. Schibsted 

Det er enda noen måneder igjen til 200-årsfeiringen av Norges grunnlov, men Karsten Alnæs har allerede lagt en murstein på bordet. 

Han kan gjøre det i rimelig trygg forvissning om at den blir lest, da hans fengende og lettfattelige historieformidling lenge har hatt et stort publikum. 

Også denne boken utmerker seg ved sin tilgjengelighet. 
I stedet for dyptpløyende analyser av de juridiske forholdene rundt Norges nye status, nøyer Alnæs seg med å nevne de viktigste kampsakene. 

Mest opptatt er han av å trekke frem hovedaktørene i spillet, som den danske stattholderen Christian Frederik, svenske Karl Johan, og de norske Eidsvollsmennene. 

Gjennom skildringen av deres personligheter og strategier trer saksforholdene mer engasjerende frem. 
Mye plass er også viet kamphandlingene i krigen med Sverige. 

Alnæs er langt fra den første som skriver om dette året, og man kan heller ikke si at han leverer en nytolking av begivenhetene. 
Snarere enn å ta parti i kampen om hvordan 1814 skal forstås, gir han alle sider litt rett. 

Forfatteren har større tro enn mange andre på at det fantes en utbredt norsk nasjonalfølelse før 1814. 
Men han er samtidig krystallklar på Grunnlovens forankring i idealer hentet fra politiske tenkere i andre europeiske land. 

Selv om boken er tykk, er det flere problemstillinger som ikke drøftes nok, og noen spørsmål blir stående ubesvart. 
Men Alnæs skriver svært godt om det han har valgt å fokusere på. 
