Bokanmeldelse:Knut Storberget: 
«Det er dine øyne jeg ser» 

Vår tidligere justisminister er kjent for å fremstå som genuint engasjert i strafferettslige tema mange andre synes det er ubehagelig å forholde seg til. 
I boken «Bjørnen sover» fra 2007 skrev han om vold i nære relasjoner. 
Nå er Storberget aktuell med et kampskrift som tar utgangspunkt i noe vi alle har en mistanke om, men sjelden snakker om, nemlig at fengsel kan være en kontraproduktiv reaksjon på forbrytelser. 

Sakprosa 224 sider 349 kr. Aschehoug 

Knut Storberget ønsker økt bruk av konfliktråd og forsoningsprosesser. 
Han argumenterer overbevisende for at dette i svært mange tilfeller både vil styrke overgriperens sjanser til å rehabiliteres og ofrenes muligheter til å komme over traumet. 

Perspektivet er ikke ukjent og assosieres gjerne med kriminologen Nils Christie, av mange betraktet som «soft on crime». 

Trolig er det derfor Storberget gang på gang insisterer på at forsoningsprosesser kan være mye tøffere for overgriperen enn en fysisk atskillelse fra det samfunnet vedkommende ikke takler spillereglene i. 

Bokens styrke ligger først og fremst i Storbergets langvarige erfaring som strafferettsadvokat. 
Han fremstår ikke som en teoretiker, men bruker tallrike konkrete eksempler fra saker han har arbeidet med. 

Fremstillingen kunne likevel vært mer fokusert, og noen av poengene gjentas litt for mange ganger. 
Men hovedbudskapet om konfliktrådenes banebrytende potensial står fjellstøtt. 

Visste du at ... 

I 2011 vedtok et enstemmig storting innføring av en ny straffart i Norge, kalt ungdomsstraff. 
Den innebærer redusert bruk av fengsel og økt bruk av sosial kontroll i stedet for fysisk kontroll. 
Konfliktrådene spiller en sentral rolle. 
