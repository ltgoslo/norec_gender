Bokanmeldelse:Kari Nygaard: 
«Det frosten tok» 

Kari Nygaards andre historiske roman er en folkelig fortelling om venner og fiender i Østerdalen. 

I et muntlig, adjektivrikt språk skildrer forfatteren hverdagsliv og drama når fjellbønder og samer barker sammen i kampen for overlevelse. 

Romanen er bygget på historiske hendelser, og uårene under Napoleonskrigene danner bakteppe når striden topper seg på Gauldalsvidda. 

Bønder fra distriktet stjeler og slakter ned 392 rein, fordi dyrene skader de skrinne beitene bøndenes husdyr er avhengige av. 
De frykter også samenes mystiske makt, deres påståtte evne til å gande sykdom og død på fiendene. 

År med hungersnød rammer alle parter hardt, og to kvinner finner sammen på tross av gamle fiendebilder. 

Samekvinnen Marjja og bondekonen Lea har også fordommer og angst, men finner et urgammelt kvinnefellesskap. 
Begge har mistet sin mann etter striden, begge frykter for eget og barnas liv, men vakler mellom frihetslengsel og håpløshet. 
Deres vennskap bygges også på en utveksling av kunnskap, særlig innen folkemedisin. 

Man har sluttet å brenne hekser, men uvanlige kunnskaper om pleie av skadde og syke kan føre til trusler og straff fra så vel prest som lensmann. 
Særlig er Marjja utsatt, for hun lever et hemmelig og forbudt liv i pakt med sin samiske kultur, under et tynt ferniss av kristendom. 

Hun er romanens sterkeste karakter, ofte i sentrum av de fineste miljøskildringene, enten handlingen foregår i ei mørk lita stue eller i storslagen natur. 

Selv om boken utgis som enkeltstående og innbundet, må den plasseres i den særnorske tradisjonen av historiske underholdningsserier i pocketformat. 
Den rause, nesten småpludrende fortellerstemmen overlater lite tolkning og undertekst til leseren. 

Persongalleriet er også ganske forutsigelig skildret, når klassisk ærbar og hårdt plaget heltinne møter mektig sleip skurk. 
I den rene underholdningsjangeren ville det være meningsløst å kritisere manglende høylitterære ambisjoner, enkelt melodrama, eller for papirknitrende bruk av historisk research. 
Kanskje er det mulig for flere å se forbi disse svakhetene også her. 

For Nygaard har skapt en dramatisk, medrivende og fargerik fortelling, krydret med både samiske tradisjoner og innblikk i den røffe hverdagen norske fjellbønder måtte mestre. 

Romanen byr i tillegg på en svært aktuell påminnelse i samfunnsdebatten, nå når den norske staten igjen vil avlive samene sine rein fordi beiteområdene ikke lenger er store nok til å fø flokkene. 
