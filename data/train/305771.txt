Barneoppdragelse i terrorens tid
Hvordan oppdra en sønn hvis du selv er livredd for framtida? 

Birger Emanuelsen er en svært produktiv forfatter, siden novelledebuten i 2012 har han utgitt fire romaner, den siste, «Anna og kjærligheten», kom i forfjor. 

Nå er han aktuell med «Jeg skal beskytte deg», hvor hovedpersonen, Jon, minner mer om Thomas fra hans 2015-roman «Historien om et godt menneske». 
Begge er de utilpass i ekteskap, med farsrollen og med samfunnet generelt, og begge har et sinne de har problemer med å kontrollere. 

Ingen curlingfar 

«Jeg skal beskytte deg» har to plan. 
Vi møter Jon hjemme i Norge, hvor han baler med sin ambisiøse kone og deres redde sønn, og i Zimbabwe, der han var fem år før på jobb for Leger uten grenser. 

Oppholdet i Zimbabwe satte sterke spor, ethvert terroranslag ryster Jon personlig, og han er overbevist om at barn nå må oppdras tøffere enn før: 

«jeg hadde hørt det tusen ganger, hvordan de skulle dulle og kose og degge for ungene, hvordan vi oppdro en hel jævla flokk barn som ikke ville klart seg to sekunder utenfor gjerdet, som ville kollapset som et strå om de måtte leve side om side med Connies familie, om de måtte kjempe for noe, utholde noe, slåss for noe.» 

Krevende skogstur 

Etter en litt uheldig episode i barnehagen, får Jon nok og tar Andreas med ut på en flere dager lang skogstur, hvor han tester barnets psykiske og fysiske grenser. 
Den dystopiske sinnsstemningen 
Jon er i gjør at turen minner om den far og sønn legger ut på i Cormac McCarthys «The Road», men samtidig er spenningen mellom far og sønn mye større her. 

Vil Jon, i sin iver etter å gjøre Andreas til et sterkt menneske, heller knekke ham? 
Og kan han klare og få bukt med det ustyrlige sinnet sitt? 
Romanen er på sitt beste i de passasjene hvor leseren virkelig blir usikker på dette, men den oppholder seg litt for mye på den trygge turistforeningsmerkede stien. 
Tilbakeblikkene til opplevelsene i Zimbabwe er spennende og interessante, men deres relevans for Jon som far føles noe påklistret. 
Emanuelsen skriver essayistisk og utbytterikt om volden som en videreføring av språket, at det ikke er en vesensforskjell, men «grader av samme intensjon». 
Samtidig blir noe av de filosofiske ansatsene lett plumpe, Jons kone heter Vilje, og han tuller med at de bør få en datter og kalle henne Forestilling, som i filosofen Schopenhauers hovedverk. 

Emanuelsen viser i «Jeg skal beskytte deg» at han er en forfatter som ønsker å ta samtiden på alvor og bearbeide den litterært. 
Det er utbytterikt og åpner for mange refleksjoner hos leseren. 
Men boka engasjerer ikke like sterkt hele veien, tatt i betraktning hvordan det dirrer og bever inni Jon, blir det en liten skuffelse. 
