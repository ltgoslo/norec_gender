Historien sett fra kjøkkenet
Forfatter: 
Maria Berg Reinertsen 

Sjanger: 
Biografi 

Forlag: 
Cappelen Damm 

Boka om kokebokforfatteren Henriette Schønberg Erken blir markedsført som en norgeshistorie sett fra kjøkkenbenken, og er en artig og annerledes vinkling på et stoff som menn har oversett. 
Selv ikke idéhistoriker Rune Slagstad, som skrev stort om nasjonale strateger, vier Erken plass som en av landets sentrale handlingsstrateger. 

Ikke desto mindre spilte landets mestselgende forfatter av kokebøker i femti år fra 1895 en viktig rolle i å fremme en husmorideologi som ga hjemmeværende husmødre både identitet og yrkesstolthet, forteller forfatter og Morgenbladet-journalist Maria Berg Reinertsen. 

Hun har hatt lite stoff å gå på om Erkens liv, så vi får lite å vite om henne som person. 
Konseptet er å se kvinnebildet til Erken i lys av hennes samtid og analysere hvilke idealer hun markedsfører, som en slags tekstanalyse. 
Hun viser hvordan husmødrene i Erkens kokebøker endrer seg fra å være overhodet i en borgerlig familie med ansatte tjenestepiker som tilbereder store selskaper og slakter kaniner og skilpadder, til å bli alene igjen på kjøkkenet som administratorer av de øvrige familiemedlemmenes liv. 

Når kokebøkene solgte i hele 200.000 eksemplarer, sier det sitt om Erkens posisjon og gjennomslagskraft. 
