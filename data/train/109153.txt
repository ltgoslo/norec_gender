Bokanmeldelse:Anne Louise Hübert: 
«Papayaene i Gombolo» 

Anne Louise Hübert begynte med privat bistandsarbeid som 19-åring. 
Fem år senere kunne hun vise til formidable resultater i en kenyansk landsby. 

Sakprosa 260 sider Kr 299,- Gyldendal 

I denne boken forteller hun sin historie, som begynte med en reise til Kenya som ryggsekkturist. 
Etter å ha sett folks nød, mobiliserte hun først familie og venner i Norge til å samle inn penger til mat. 

Snart forsto hun at utfordringene stakk dypere og satte i gang med mer bærekraftige prosjekter. 
I dag tjener hundrevis av innbyggerne i Gombolo egne penger, gjennom egen næringsvirksomhet. 

Dette er på mange måter en solskinnshistorie, men budskapet har også sprengkraft. 

Hübert er åpent kritisk til de tradisjonelle bistandsorganisasjonene, som i altfor liten grad har klart å gjøre folk selvhjulpne. 

Hüberts sterke kristentro går som en rød tråd gjennom boken, og er ikke uproblematisk. 
For eksempel ber hun til Gud når hun trenger penger til et prosjekt og oppfatter seg bønnhørt når kontoen fylles opp. 

Men man kan se bort fra denne dimensjonen og få utbytte av boken likevel. 
