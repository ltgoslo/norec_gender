Bokanmeldelse:Tore Renberg: 
«Angrep fra alle kanter» 

Tore Renbergs andre bok i det han selv kaller «Teksas-serien», viser bare svakhet hvis den sammenlignes med den fantastiske førsteboka. 

Han peprer fremdeles sine lesere med haglskurer av blytunge problemstillinger og glødende metaforer, og sitter støtt i salen der andre forfattere ville ha blitt kastet av sine sosialrealistiske kjepphester alt i første kapittel. 

﻿Renberg vil skildre tidsånd og samfunnsutvikling de 3-4 siste tiårene, så universelt som mulig, sett fra solsystemet Sandnes/Stavanger. 

USA er stjernen som både glitrer, varmer, og brenner. 
Oljefylkets voksende middelklasse elsker penger, pop, pistoler og porno. 
For en neve gull slåss bror mot bror, ensomme ryttere fra mange land møter sitt O.K. Corall i Sandnes. 

Brødrene Rikki og Ben slåss mot familietradisjonen av hat og fiendskap, men disse kåbbåiene kan bare konkurrere med Morgan Kane i antall psykiske arr. 
I utkanten sitter de hardt sminkede og/eller slitesterke kvinnene, som ved første blikk synes helt prisgitt sine stridende fedre, partnere og sønner. 

Men som ekte westernheltinner bærer de bokens reisverk, og gir dynamikk til en tekst som i partier er monotont handlingsdrevet og farlig nær sotteseng. 

Språket er et herlig villniss av lokale slanguttrykk, anglifiseringer, «krøsja» sanger og filmreplikker. 
Mange visuelle og burleske scener er en uinnpakket gave til enhver regissør. 

Man kan slåss om hvorvidt lapskausen av westernklassikere, «Lilyhammer», «Pulp Fiction», og «Sopranos» er blandet med kynisk eller sjarmerende hånd, men denne leser tyr til det mest brukte kraftuttrykket i romanen: 

Djises Renberg - jeg tar gjerne en porsjon til. 
