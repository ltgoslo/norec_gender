Hudløs spenning.Bokanmeldelse: 
Mads Peder Nordbo: 
«Jenta uten hud» 

KRIM: 
I den danske thrilleren «Jenta uten hud» er spenningen hudløs i overført betydning – men også i bokstavelig og blodig forstand. 

Den danske journalisten Matthew Cave flykter til Nuuk på Grønland etter at samboeren og deres ufødte barn dør i en trafikkulykke. 
Som fersk journalist i lokalavisen blir Matthew sendt ut for å dekke en sensasjonell oppdagelse: 
En mumifisert viking er funnet i den grønlandske innlandsisen. 

Funnet fører – via bloddryppende omveier – til opprullingen av et pedofilt overgrepsmiljø. 

Det arkeologiske funnet avdekker nemlig historiske linjer tilbake til fire uoppklarte drap i 1973. 
Matthew øyner en sammenheng mellom de fire drapene og forsvinningen til to 11 år gamle grønlandske jenter. 

Men tåler det grønlandske samfunnet sannheten om fortidens uhyrligheter? 
Det synes verken lokalavisredaktøren eller øvrigheten. 
Og hva er sammenhengen mellom det førti år gamle mysteriet og funnet av et lik i isen i vår egen tid? 

Jo dypere Matthew graver i mysteriene i fortiden og nåtiden, desto vanskeligere og farligere fremstår saken. 

En sentral litterær figur er en ung grønlandsk kvinne, nylig løslatt etter å ha sonet tolv års fengsel for drap. 
Hun fremstår som en blanding av Peter Høegs «frøken Smilla» og Stieg Larssons beintøffe, men sårbare Lisbeth Salander. 

Bokens styrke er verken krimintrigen eller språket, men den intenst troverdige og sosialrealistiske skildringen av et grønlandsk samfunn i oppløsning. 

«Jenta uten hud» består av store deler klassisk krim og etterforskning ispedd thrillerens intense spenning – men like mye besk samfunnskritikk. 
Som bokens tittel mer enn antyder, er ikke dette en roman for sarte sjeler. 

Etter mange års internasjonal suksess med nordisk noir – krim av forfattere som Stieg Larsson, Henning Mankell og Jo Nesbø – byr danske Mads Peder Nordbo her på arktisk noir. 

Anmeldt av: 
Tom Egeland 
