Norsk krim i Paris
Kr. 
299,- Aschehoug 

Jorun Thørring debuterer med en lovende kriminalroman fra franske smug. 

En ukrainsk student blir funnet drept i en bakgård i Paris, og snart skjer et nytt drap i samme bygård. 
Den nordnorske spesialetterforskeren Orla 
Os og hennes buldrende makker Hervé Marchal står uten spor etter en knivmorder som kan sin anatomi. 
Men det kan også forfatteren, som er gynekolog, og hennes krimheltinne, som også er lege og rettsmedisiner. 

Orla 
Os har forblitt i Paris på egen hånd, etter at hennes franske advokatektemann ble drept i en mystisk bilulykke. 
Mens etterforskerne følger sine spor inn i fortiden og over landegrenser, snører nettet seg sammen rundt Orla Os selv. 
Morderen virker godt informert om politiets bevegelser. 

I tillegg til å ha et typisk bokstavrimnavn, er Orla 
Os en kontrollert og kompromissløs, men også sårbar krimheltinne. 
Hun brenner sitt lys i begge ender, der hun kaver rundt i storbyheten, kjemper mot mannlig nedlatenhet og sjelden får i seg et ordentlig måltid. 
Romanen kunne dvelt enda mer ved reaksjonene til Os når det begynner å følge død i hennes personlige fotspor, men thriller-elementet fungerer likevel godt. 

I begynnelsen av romanen kan etterforskningen få et litt skjematisk preg, mens slutten inneholder mye ny informasjon. 
Like fullt presenterer Jorun Thørring en spenstig kriminalintrige. 
Hun har et godt grep om sine personer og åsteder, Paris-scenarier og støvete leiligheter med hemmeligheter i veggene. 
Det kan bli spennende å følge forfatteren videre. 

SUSANNE HEDEMANN HIORTH 
