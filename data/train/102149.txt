Bokanmeldelse:Daniel Glattauer: 
«Evig din» 

En romantisk historie som langsomt blir til en thriller. 

Roman 236 sider 339 kr. Font 

Du har lest historien før: 
Den kjekke, snille sjarmøren viser seg å være en ganske annen. 
Likevel: 
«Evig din» er ikke som andre, tilsvarende bøker. 

Historien om Judith og Hannes begynner som en fullblods kjærlighetshistorie - men beveger seg gradvis innover i et mørkere og mer ubehagelig landskap. 

Judith er 37 og enslig. 
Hun driver en lampebutikk. 
En dag treffer hun den noe eldre Hannes. 
De innleder et forhold. 
Men han er ikke den hun tror han er. 

Med andre ord høres boken ut som en klisjé. 
Det er den ikke. 
«Evig din» er en rar og annerledes roman som bryter med de opptegnede sjangerkonvensjonene. 

Jeg ble både overrasket og betatt av historien. 
Særlig likte jeg det stilrene og knappe språket. 
Oversetter Erik Krogstad har funnet et godt norsk toneleie til den tyske teksten. 

Jeg falt også for hovedpersonen Judith - selv om jeg midtveis i boken fikk problemer med å tro på henne og måten hun reagerer på. 
Men det bør ikke overskygge det faktum at «Evig din» er vel verd de timene det tar deg å lese den. 

Denne sjarmerende boken er underholdende, spennende og full av humor. 
