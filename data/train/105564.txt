Bokanmeldelse:Kristin Solberg: 
«Livets skole» 

En afgansk kvinne hadde 200 ganger høyere risiko for å dø i barsel enn av kuler, bomber og granater. 

Etter at norske og andre internasjonale krefter startet jordmorskoler i 2011 er tallet dramatisk redusert. 
3000 kvinner har trosset familiens vilje og risikoen for å bli drept av Taliban, for å kunne gjennomføre et toårig kurs og arbeide som jordmødre. 

Rørende og tankevekkende 

Forfatteren har fulgt flere av dem, og portretterer i boken et utvalg. 
De ulike stemmene er troverdige, deres mot og håp skaper svært rørende og tankevekkende lesestunder. 

Med solid journalistisk grep forklarer Solberg hvordan Afghanistans tragiske historie er flettet sammen, og hvordan befolkningen på godt og vondt har måttet leve med invasjoner og intervensjoner. 

Grundigheten er også bokens svakhet 

Men denne grundigheten er også bokens svakhet, det blir for omstendelig og repeterende. 
Flere steder i teksten saboteres nærheten og dramaturgien i kvinnenes fortellinger av nesten påtrengende forklarende bakgrunnsstoff. 
Flyten brytes, og språket tørker inn. 

Et soldid stykke dokumentarisk arbeid 

Men inntrykket av et solid stykke dokumentarisk arbeid svekkes aldri, de omstendelige for- og etterskriftene som vil legitimere forfatterens metoder og rose samarbeidspartnere er på grensen til overdrevne. 
