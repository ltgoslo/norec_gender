Supre oppskrifter, langtekkelig innledning
Vil du lage skikkelig god pizza, er det bare å følge Craig Whitsons gode oppskrifter. 

Går det an å skrive noe nytt om pizza? 
Vi snakker tross alt om en av de mest folkekjære rettene vi har, en rett som kan være fantastisk god og ubeskrivelig elendig, som er utskjelt og elsket, og alle har en mening om hvordan den perfekte versjonen skal være. 

Firkløveret bak denne boka har gått grundig til verks. 
De har besøkt et imponerende antall pizzarestauranter, hovedsakelig i Italia og USA, og de har intervjuet usedvanlig mange pizzakokker. 
Såpass mange at dette etter hvert blir prosa først og fremst for de veldig spesielt interesserte. 
Takkelisten bakerst antyder at komposisjonen av denne delen av boka har vært preget av hastverksarbeid, og det forklarer en del. 
Det blir nemlig temmelig monotont med de mange intervjuene som etterfølger hverandre i en tilsynelatende uendelig rekke. 
Denne delen av boka ville blitt veldig mye mer lesverdig om man hadde laget en mer sammenhengende reiseskildring hvor forfatterne beskrev lukter og smaker og opplevelser. 
De har tross alt gjort et imponerende forarbeid ved å finne fram til så mange interessante pizzasteder og kokker, fotografiene er mange og flotte, og alle de involverte hadde fortjent en spenstigere presentasjon. 

Boken har undertittelen "En reise i tykt og tynt,", og man er godt over halvveis i de nesten 400 sidene når reisen omsider nærmer seg slutten og vi kan gå løs på de virkelige godsakene: 
Pizzaoppskriftene. 
Og denne delen er det absolutt ingenting å utsette på. 
Vi får vite alt vi trenger om råvarevalg, teknikker, oppvarming, drikke, hvordan man setter den perfekte deigen og en mengde nyttige triks for å få et optimalt resultat. 
Er du veldig ivrig etter å komme i gang, er det imidlertid verd å merke seg at en god deig, altså basisen for et godt resultat, trenger tid. 
Mye tid. 
Flere av deigene skal heve over natten, og alt tar minimum et par timer. 
Denne kompromissløse stilen ga da også strålende resultater, selv hos oss som må forholde oss til en vanlig stekeovn som ikke vil bli varmere enn 250 grader. 
Klassikere som Margherita, Marianara, Quattro Stagioni og Chicago Deep Dish er selvsagt med, men forfatterne byr også på nyskapende vrier (rosenkål på pizzaen? 
Javisst går det an), fritert, innebakt pizza og noen herlige dessertvarianter. 
Du skal være bra kresen hvis du ikke finner noe som frister her, og veldig stappmett hvis du ikke får lyst på et stykke til. 
