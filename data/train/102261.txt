Bokanmeldelse:Linn Rottem: 
«Forestillinger om et hjem» 

Linn Rottems usedvanlig sterke debutroman er en hyllest til skrivekunsten! 

Roman 235 sider 349 kroner Aschehoug 

Når leste jeg sist en så formsikker og språklig elegant debut? 
Kan det ha vært Mirjam Kristensen? 
Trude Marstein? 
Bjarte Breiteig? 

Tidlig i romanen blir forlagsredaktøren Sara alvorlig hjerneskadet etter en bilulykke. 
Ektemannen og skuespilleren Hallvard og den 15 år gamle datteren Agnes ønsker å pleie Sara hjemme. 
Men hvilke følger får dette valget? 

På jobb har Hallvard hovedrollen i Henrik Ibsens «Fruen fra havet». 
Som skuespillet er Rottems roman delt opp i fem akter. 
Som skuespillet handler den om konsekvensene av valgene man tar. 
Utdrag fra Ibsens teaterstykke flettes snedig inn. 

Synsvinkelen veksler mellom Hallvard og Agnes. 
Rottem er dyktig til å få Agnes til å fremstå som en 15-åring. 
Små og naive refleksjoner innimellom det veslevoksne røper hennes umodne alder, eksempelvis «Hva om jeg stikker av, flytter til London eller noe, jeg har jo seks i engelsk». 

Rottem tar leseren med inn i ulike situasjoner som kan oppstå ved å ha et pleietrengende familiemedlem hjemme: sorgen, fortvilelsen, slitet, savnet, desperasjonen - og små glimt av håp. 

Flere av scenene mellom datter og mor gjør sterkt inntrykk. 
Agnes er selv i en fase i livet hvor hun er usikker på kropp og seksualitet - hun trenger virkelig moren. 
Som en slags erstatning tyr hun til bilder av Sara som ung. 

Det er ikke ofte jeg leser debutanter som skriver 235 så elegante og gjennomførte sider, uten dødpunkter. 
Det er et resultat av hardt arbeid og mye talent. 
