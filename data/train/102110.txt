Bokanmeldelse:Anders Sømme Hammer: 
«Heia Kabul!» 

Du spiller ikke jentefotball i Kabul, om du ikke mener alvor. 

Sakprosa 230 sider 349 kr. Aschehoug 

I det krigsherjede Afghanistan er Taliban på offensiven igjen. 
Men i hovedstaden Kabul, like ved hovedkvarteret til NATOs internasjonale sikkerhetsstyrke (ISAF), ligger det en fotballbane hvor jenter kan trene. 

At de må gjennom en sikkerhetskontroll først og løpe til side når helikoptrene lander, er deres minste problem. 
Selv de heldekkende klærne som er mange nummer for store, kan de leve med. 

Men den voldsomme sosiale stigmatiseringen, belastningen de påfører seg selv og sin familie ved å spille fotball, kan knekke selv den sterkeste. 

Anders Sømme Hammer, prislønnet frilansjournalist i Afghanistan, har fulgt et jentelag over en lengre periode. 

I denne boken blir vi kjent med en av frontfigurene, Khalida, og noen av hennes medspillere. 
Et drama som topper seg når de får delta i Norway Cup, og flere av dem hopper av. 

Forfatteren har klokelig valgt en nøytral observatørrolle, som om han var en flue på veggen. 
Det er jentenes stemmer som bærer fortellingen, det er deres virkelighet som utfolder seg. 

Storpolitikken er likevel flettet inn. 
Vi får for eksempel vite hvordan vestlige land bruker jentefotballen i Afghanistan til propagandaformål. 

Mot slutten erfarer Khalida dessuten forskjellen på å være asylsøker i Norge og Danmark, hvor sistnevnte interessant nok tilbyr oppsiktsvekkende bedre forhold. 

Sømme Hammer har levert nok et verdifullt bidrag til vår mangelfulle forståelse av hva som kjer i Afghanistan, og hvorfor det angår oss - her og nå. 
