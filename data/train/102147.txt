Bokanmeldelse: Zoe Ferraris:«En verden av fremmede» 

Handlingen i «En verden av fremmede» utspiller seg i Saudi-Arabia. 
Langt ute i ørkenen blir det funnet en grav med 19 kvinner. 
De er blitt mishandlet og drept og lagt ut i et underlig mønster. 

Krim 361 sider 349 kr. Cappelen Damm 

Førstebetjent Ibrahim Zahari blir satt på saken. 
Har han med en gal person å gjøre, eller rett og slett en eksentrisk seriemorder? 

Allerede før han kommer skikkelig i gang med etterforskingen, står han i problemer til opp over halsen. 
Hans elskerinne har forsvunnet under mystiske omstendigheter. 
En kinkig affære når du bor i et land der utroskap straffes med døden¿ 

«En verden av fremmede» er bygget opp rundt disse to trådene. 
Jakten på seriemorderen og jakten på Zaharis savnede elskerinne. 
Med seg i søket etter sistnevnte får han kriminalteknikeren Katya Hijazi. 
Hvilket må holdes skjult, siden hun er kvinne og han mann. 

Og for å si det rett ut: 
Nokså snart mister jeg interessen for selve kriminalintrigen, for her er spenning nok å finne på annet hold. 

Ferraris tar leseren med inn i et samfunn som er fremmed og annerledes på nesten alle felt. 
Her tar mennene ut skilsmisse fordi kona har sett på TV-nyhetene alene. 
(Mannlig nyhetsoppleser.) 
Fromme menn unnlater å sette seg på en stol som en kvinne nettopp har forlatt. 
(Den forbudte varmen). 

Ja, vi befinner oss i det hele tatt i et land der «Komiteen for beskyttelse av sømmelighet og forebygging av umoral og upassende berøring» kan komme hjem til deg når som helst. 

Riktig skrudd blir dette siden politietterforskingen til forveksling ligner den vi kjenner fra vår del av verden, med sikring av DNA og andre spor, avhør av vitner etc. 
Særlig fordi de kvinnelige etterforskerne må kjøres rundt til åsteder og aktuelle adresser av fettere eller andre mannlige anstandspersoner. 

Og når den skyldige blir halshugget på parkeringsplassen utenfor Jufalli-moskeen i Jidda, har man liksom for alvor følelsen av å ha lest en annerledes krim. 
Boken er oversatt av Eve-Marie Lund. 
