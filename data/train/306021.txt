En sjokkerende ibsensk vri snur helt om på Marit Eikemos nye bok
Om en kvinne som tror lykken finnes i en bedre bolig i et litt finere strøk. 

Hanne er litt over førti år og jobber med meningsmålinger i et analysefirma. 
Hun bor sammen med journalisten Andreas og deres to små barn i en treromsleilighet. 
Hanne er ikke lykkelig. 
Leiligheten er for liten, og den ligger i feil strøk. 
Hanne har sett seg ut en gate hun vil bo i. 
Der legges et hus ut for salg. 
Hun blir besatt av tanken på å kjøpe det, til tross for at det er for dyrt, kjøkkenet og badet er gammelt, og at kjelleren fuktig. 
Det har ingen betydning, mener Hanne. 
I det huset kan de bli lykkelige: 

«Då skal ikkje morgonane begynne sånn. 
Då skal ho starte dagen i treningsklede! 
Då skal ho springe ein tur i skogen før dei andre har stått opp, og ho skal presse fersk juice og koke kaffi når ho kjem frisk og sveitt tilbake frå turen», heter det et sted. 
Det vil si – ikke bare ett sted. 
Hannes besettelse av huset utgjør store deler av denne boka. 
Hun tar seg fri fra jobben og drar til 
Ikea for å planlegge et kjøkken de ikke har råd til, i et hus de ikke eier. 
Hun maser på Andreas sent og tidlig, og overhører innvendingene om at de ikke har råd, og at huset er i dårlig stand. 
Hun googler nabolaget og skjønner ikke hva som gjør at de andre har råd til å bo i gata, når hun selv og familien ikke har det. 

Selvsentrert 

Jeg har stor sans for Marit Eikemo, som fra debuten «Mellom oss sagt» (2006) har vist at hun er en skarp humorist og samfunnsanalytiker. 
En av mine favoritter er «Alt inkludert» (2015), som er et dypdykk i vaklende felleskap og bunnløs ensomhet. 

Denne ensomhetsfølelsen martrer også Hanne; følelsen av at alle andre hører til et sted, bortsett fra henne. 

Det handler om en ensom barndom, med en mor som ikke var tilstede. 
At hun aldri ble ferdig med studiene. 
At deres venner fikk barn ti år før dem, har bedre økonomi og er mer etablerte. 
Selv har hun og Andreas lagd seg en tilværelse bygget på å ironisere over alt og alle – over tomheten i det materielle. 

Liksom andre av Eikemos skikkelser, er Hanne selvsentrert inntil det usympatiske, og nærmest dysfunksjonell som mor og samboer. 
Hun drikker for mye vin, får aldri ryddet i huset, ordnet i vaskekjelleren, laget ordentlig mat. 
Hun er sjalu på alle rundt seg, og klarer bare glimtvis å nyte barna. 
Da gjennom å tenke på fortida, hvor høyt de var ønsket, og hvor lykkelig hun var da hun ble gravid. 
Hun lever kun for den ène tanken; at alt ordner seg bare de får et større hus i et bedre strøk. 
Hanne venter kort og godt på at det vidunderligste skal skje, og Ibsen mer enn lurer under overflaten. 
Det har han gjort i hele Eikemos forfatterskap. 
Mest uttalt i «Arbeid pågår» (2009) der hovedpersonen aldri blir ferdig med doktoravhandling om parodier på Ibsen. 

Ibsenske parodier 

På sett og vis er Eikemos forfatterskap også parodier over Ibsen. 
Nå er Hanne verken en Hedda Gabler eller en lerkefugl, men hun er dypt ulykkelig, og hun er fanget. 
Parodien dras imidlertid for langt. 
Hannes naive tro på at bare de flytter, så vil alt ordne seg, blir etter hvert så uttalt og stillestående at hun mister troverdigheten. 
Utover i boka blir det langtekkelig og nesten dumt. 

Hanne er også så slitsom og udugelig at det framstår som et under at Andreas orker å leve med henne. 
Han virker til gjengjeld i overkant overbærende og konfliktsky. 
Som leser har jeg nærmest gitt opp, da det mot slutten kommer en overraskende vri - et plutselig og voldsomt alvor. 

Den brutale sannheten 

For det blir Ibsen som til slutt redder denne boka. 
Den dramatiske avslutningen er et av hans samlivsdrama verdig, riktignok i en moderne versjon. 
Det setter alt i et annet perspektiv, og drar bort hele grunnlaget for den tidligere handlingen (eller mangelen på den.). 
Det handler om løgnene et ekteskap er bygget på – og hvorvidt sannheten alltid må fram, slik Gregers insisterer på i «Vildanden». 
Andreas vegrer seg: 
«Vent litt, seier han. 
– Er du sikker på at du vil fortelje meg dette? 
Du veit, når det er sagt, er det ingen veg tilbake. 
Det kan velte om på alt. 
Det er ikkje sikkert det er dette vi treng no. 
(...) Sjå på skilsmissestatistikken! 
Der finn du sanninga. 
Straks sanninga kjem på bordet, blir det skilsmisse!» 

Hanne tenker at hun kan trekke seg og finne på noe annet å si, så vil alt være ute av verden: 
«Dei kan framleis leve vidare, kanskje i det nye huset, med god tiltru til kvarandre. 
Men likevel.» 

Og så kommer den. 
Sannheten. 
Den som kan ødelegge alt. 
Det er brutalt og ekstremt elegant gjort. 
Jeg skulle bare ønske veien dit ikke hadde vært så langdryg. 
