Bokanmeldelse:Anthony Bourdain: 
«Medium rå» 

«Medium rå» er hardkokt kokkejournalistikk med mange velanrettede digresjoner - en gastronomibok skrevet på høyoktan, med et vell av historier som spriker og sparker i alle retninger. 

296 sider Kr. 
299,- Schibsted 

Amerikanske Anthony Bourdain gjorde furore med den selvavslørende og yrkesutleverende «Kokkejævler» for over ti år siden. 
Og han skriver fortsatt med hjertet utenpå forkleet. 
Engasjementet er totalt, hva enten det gjelder å styre datteren unna McDonalds gastronomiske sumpområder, avsløre vegetar-frikernes idioti eller henge ut motstandere av gåselever. 

Intet mat-relatert tema er for stort eller lite for denne kokke-journalistikkens Hunter S. Thompson. 

Åpningskapitlet er et studium i mafios (les: ulovlig) gastronomi, der verdensberømte kjøkkensjefer, innkalt på hemmelig vis til et hemmelig sted, sitter med tøyservietter over hodet og nyter hortulan, en fredet finkefugl. 

Mot slutten får vi en fantastisk beskrivelse av kunsten å skjære opp og filetere ulike fiskeslag, slik det gjøres ved en tre Michelin-stjerners restaurant i New York. 

Innimellom serveres ypperlige portretter av «sentrale gastronomiske aktører», personlige «rankinglister» over kjøkkensjefer og restauranter (helst i Amerika), og hvilke kjendiskokker eller matjournalister forfatteren synes er helter eller idioter (eller begge deler). 

Mye er underholdende, men noe blir for internt. 

Kanskje hadde boken også tjent på en klarere og strammere struktur. 
Og de evinnelige sex-metaforene og bannskapen smaker etter hvert av gammel, seig biff. 

Utmerket oversettelse av Morten Hansen. 
