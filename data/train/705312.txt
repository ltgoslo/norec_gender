Anno - ikke bra nok
Anno. 
Spørrespill for 2–6 personer eller lag. 
30–40 minutter. 
Damm Egmont. 

Vanligvis er det grunn til skepsis når det dukker opp brettspill basert på filmer eller tv-serier. 
Dessverre er ikke Anno noe unntak. 
Dete er et høyst ordinært spørrespill løst inspirert av tv-serien Anno, NRKs populære tidsreise tilbake til håndverkernes tidsalder med svenner og mestere. 

Det er forsøksvis overført til brett og terninger, og vi vandrer rundt på et enkelt brett og løser oppgaver med historisk vri - i all hovedsak spørsmål med tre svaralternativ. 
Så langt er det helt ok, ikke mer. 

Verre er det at det finnes noen metodiske svakheter i spillet. 
Noen av oppgavene er nemlig slik at spørsmålet leses høyt for de andre spillerne som skal svare så snart de bare kan - gjerne før spørsmålet er stilt. 
Svarer de rett, får de kortet og er litt nærmere seieren. 
Svarer de derimot feil, fortsetter spillet med nye terningtrilt - spilleren som gjettet feil får ingen straff. 
Det betyr at spillerne kan svare på måfå bare for å hindre at motspillerne får poeng, og sånt blir det sur stemning av. 

Vi kan selvsagt innføre straff eller finne på andre, nye regler, og det kan være morsomt i seg selv. 
Men dette er for slapt, og det finnes så mange spørrespill at det nesten ikke finnes grunner til å velge dette. 

PLUSS: 
Du lærer noe. 

MINUS: 
For lettvint, klare mangler. 

PASSER FOR: 
Hardeste kjerne av Anno-fans. 
