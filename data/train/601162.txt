Historien om polarskuta Fram
Den som gir seg tid til å lese dette unike verket, blir betatt. 

"Det er noe unikt og mytologisk over Fram". 
Det skriver utenriksminister Jonas Gahr Støre i et forord til boken av samme navn. 
En bok om polarskuten Fram fra de første ideer ble utvekslet mellom byggherren Fridtjof Nansen og konstruktøren og skipsbyggeren Colin Archer i Larvik. 

Thor Borch Sannes har skrevet beretningen om skipet og dets mannskaper fra første prøvetur, til to lange reiser til "kuldens rike", helt fram til at det berømte skipet ble installert i sitt museum på Bygdøy 

Boken er spesiell, den gir et bilde av hvilke krav man nødvendigvis må stille til en skute som skal tåle så enorme påkjenninger, være et hjem for to store ekspedisjoner, med polar forskning som en del av oppdraget, og samtidig seile hjem fra isen uten større skader. 
Den som gir seg tid til å lese dette unike verket, blir betatt. 
Både av vitenskapsmannen og humanisten Nansen, og djervheten hos Roald Amundsen og Otto Sverdrup, i tillegg er beretningen full av data som supplerer det man tidligere har lest. 

Verket om Fram er godt skrevet, alle vitenskapelige og tekniske opplysninger er kontrollert av Riksantikvaren. 
I tillegg er det lagt vekt på gode illustrasjoner som sammen med teksten gir oss opplevelsen av polarforskning den gang ekspedisjoner av denne art hadde betydning for en ung og ny stat, og senere vært en inspirasjonskilde for unge mennesker med kjærlighet til disse ugjestmilde delene av vår klode. 
