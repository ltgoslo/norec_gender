Anmelderen blir satt ut av slutten på Frode Granhus’ siste krim
Overraskende punktum. 

17. mai 1972 forsvinner en elleve år gammel jente fra en øy i Lofoten. 
Det finnes ikke spor etter henne, og politiet konkluderer med drukning. 
Førtifem år senere har den pensjonerte gammel-lensmannen Berger Falch fremdeles ikke slått seg til ro med forklaringen. 
Han oppsøker vitner, ser på gamle filmopptak og oppdager at noe ikke stemmer. 
Men ingen tar den glemske gamle mannen alvorlig. 

Farlig sak 

Dette utgjør den ene av to parallelle plott i «Forsvinningen», som åpner både creepy og dramatisk: 
En eldre mann våkner naken og iskald i fjøset sitt. 
Han er lenket fast til veggen med en grime rundt halsen. 
På veggen foran ham har den ukjente gjerningsmannen skrevet: 
«Den som kunne ha forhindret». 

Noen uker senere forsvinner en eldre kvinne, også der med en kryptisk melding, og Lofoten-lensmann Rino Carlsen har fått en svært farlig sak. 

Frode Granhus døde brått i høst, og rakk akkurat å bli ferdig med grovmanuset til denne sjette boka om den drevne og litt arrogante gjennomgangsfiguren Rino Carlsen. 
Liksom i tidligere bøker, tar Granhus også her i bruk den mektige Lofoten-naturen som forsterker plottet - i det som har blitt omtalt som nordnorsk noir. 
Også strukturelt bruker han en velkjent oppskrift, da de to sakene etter hvert viser seg å ha forbindelse med hverandre, 

Overraskende vri 

«Forsvinningen» er solid og godt krimhåndverk, selv om denne nok ikke tilhører Granhus mest spenstige bøker når det gjelder selve plottet. 
I likhet med miljøskildringene, er persontegningene treffende og overbevisende. 
Spesielt det rørende portrettet av gamle Falch, som desperat kjemper mot en begynnende demens. 
I en fortelling som virker ganske opplagt, inntil Granhus kommer med en overraskende vri mot slutten. 
En avslutning som setter meg litt ut. 
Mest fordi den er så trist, med tanke på at Granhus døde kort tid etter. 
