Fra drap under bilvask-sex til atomavfall i Maridalen
Politisk konspirasjonsthriller uten dødpunkter. 

Allerede da han debuterte med «Wienerbrorskapet» i 2015, gjorde Ingar Johnsrud det klart at han aktet å skrive en trilogi om sin politihelt Fredrik Beier. 
Året etter kom bok nummer to, «Kalypso». 

Forståelig nok har han brukt ytterligere to år på å fullføre løpet. 
«Korset» er den mest ambisiøse og best gjennomførte thrilleren av de tre. 

Sammenheng 

Den nye romanen avslutter intrigen som ble påbegynt i «Wienerbrorskapet». 
Selv om hver roman kan leses på egne premisser, henger «Korset» tydelig sammen med den såkalte Solro-saken, som ble rullet opp i den første boka. 
Nye lesere kan ta det med ro, Johnsrud har flettet en oppsummering av denne saken inn i den nye intrigen. 

Som anmelder er det alltid et spørsmål om hvor mye man skal røpe om handlingen i en kriminalroman. 
Men jeg tror det må være innenfor grensa å fortelle at både Krf-politikeren Kari Lise Wettre, pastoren fra helvete, leiemorderen Staffan Häyhä og terroristen kalt «den enøyde legen» dukker opp fra mørket Johnsrud forlot dem i. 

Jages av fortida 

Fredrik Beier er en politimann av den depressive typen. 
Han jages av sin egen fortid. 
Spesielt en brann der sønnen Frikk ble drept, plager ham sterkt. 
I denne boka får han mer å gruble over. 

En TV2-journalist spør Beier ut om virksomheten til den avdøde faren, Kenneth Beier, ting vår mann ikke vet mye om. 
Men nå virvles han inn i et drama der faren også har vært en aktør. 

Beiers unge kollega, Kafa Iqbal, blir også personlig involvert. 
At politifolk såpass direkte er knyttet til forbrytelsene de etterforsker, er et kunstgrep, som vi møter ofte i denne litteraturen. 
Det bidrar selvsagt til å øke spenningen og leserens engasjement i heltens skjebne. 

Politiske konspirasjoner 

Dette er bare et av mange triks Johnsrud med stor kyndighet benytter seg av. 
Han er for eksempel god til å knytte voldelige handlinger og konspirasjoner til norske, politiske intriger. 
Johnsrud begir seg riktignok langt inn i overdrivelsens fristende landskap. 
For å si det slik, dette hadde neppe skjedd med Solberg-regjeringen. 

Andre knep: 
Boka starter med et dramatisk frampek. 
Dernest får politiet et spektakulært drap å etterforske. 
En visedirektør i et konsulentfirma blir funnet drept i en bilvaskautomat, der han hadde hatt sex med sin sekretær, også hun tatt av dage. 

Mange hemmeligheter 

Suspekte personer dukker opp høyt og lavt, alt fra flammeslukere til hackere. 
Beier avdekker svindel, smugling med våpen fra Raufoss Ammunisjonsfabrikk til Afghanistan og skjult atomavfall i Maridalen. 
Hemmelige dokumenter på en minnepinne er på avveier, terror, biologisk krigføring og overvåkningsfly-kjøp rumler i bakgrunnen, og et mystisk verdensomspennende syndikat kalt Organisasjonen viser seg å være hovedfienden. 

Skøytetorpedo 

Johnsrud er god på fargerike detaljer. 
En av skurkene i boka er en torpedo, en fordums skøytestjerne ved navn Richard Reiss (for øvrig et kjent navn fra diktningen til portugiseren Pessoa), tidligere dømt for å ha forsøkt å drepe sin kone, en kjent skiløper, nå på sykehjem. 
Slike historier i historien bidrar til å levendegjøre både hoved- og bipersoner i en effektiv thriller, som gjennom Johnsruds ledige språk er full av farger, lukt, smak og action, ledige replikkvekslinger og en passe dose ikke altfor avanserte refleksjoner. 

Oppklaringen er like «veldreid» som en av bokas kvinner (dårlig valgt uttrykk, Johnsrud). 
Beier overlever, og blir på en måte fri. 
Til nye eventyr, regner vi med. 
