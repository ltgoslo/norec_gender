Bokanmeldelse:Ottar Grepstad: 
«Historia om Ivar Aasen» 

Lett, ledig og særdeles velskrevet innføring i livet og virket til Ivar Aasen, som kommer til den store språkmannens 200-årsjubileum. 

Biografi 375 sider, kr. 349,- Samlaget 

Ottar Grepstad er selve navet i det nynorske maskineriet anno 2013, og som direktør på kultursenteret som bærer Ivar Aasens navn, virker han som den selvsagte kandidat til å skrive en folkelig biografi om denne enestående dikteren og språkforskeren. 

Grepstad lykkes med oppgaven til terningkast seks, for sjelden har jeg vel lest en biografiforfatter som viser tilsvarende oversikt og forståelse for sitt stoff. 

Samtidig lykkes han med å kombinere rikt engasjement, stor fortellerglede og skarpe analyser. 
Ut av dette kommer det en fortelling om en mann og et livsverk som ikke har sitt like i Norges historie. 

Store ord, javel, men gjennom sitt innsamlings-, forsknings- og systematiseringsarbeid basert på norske dialekter la Ivar Aasen fundamentet for den språklige definisjonen av selve det norske. 
Ved å skrive ned det han fant, gjorde han nynorsken til et bruksspråk. 
Selve folkespråket, gitt tilbake til dem han hadde hentet det fra. 

Et slikt livsverk er også en viljesakt, og Grepstad får godt frem hvor planmessig og systematisk Aasen arbeidet. 

Han tilbakela trolig over 25 000 kilometer i Norge, delvis til fots. 
Det tilsvarer halve jorden rundt og er lenger enn Marco Polos reiser! 

Det hører med til historien at denne omflakkende, europeisk orienterte og intellektuelle ørstingen aldri krysset Norges grenser. 

Også ellers var livet hans fullt av paradokser: 
Ivar Aasen var sosialt engasjert, men privat innesluttet. 
Han var satiriker på tomannshånd, men lyrisk når han skrev sine vers for offentligheten. 

Han røykte og drakk, men var stort sett ved god helse til han døde som 83-åring. 
Da hadde han også rukket å bli en legende for sine samtidige. 
Mannen som med ett ben i opplysningstiden og ett i romantikken skrev Norge frem fra glemselen. 
