Lett å framheve som et varsel 17 år etter
Vestlig mann fanget i hendelser han ikke forstår, i Iran før revolusjonen. 

1979 var et år der vestlige verdier ble satt sterkt på prøve i landet som tidligere var best kjent som Persia. 
Landets hersker, Sjahen, ble detronisert og jagd fra landet. 
Hans diktatur ble erstattet av et knallhardt, islamsk regime under ledelse av Ayatollah Khoimeini. 

Dette ble begynnelsen på USAs kompliserte forhold til Iran, som fortsatt er mildt sagt aktuelt. 
For bare et par år siden ble det avslørt hvordan Khomeini lurte USAs president Carter til å hjelpe seg. 
Deretter ble den amerikanske ambassaden i Teheran okkupert, med et påfølgende høydramatisk og komplisert gisseldrama som følge. 

Vestens kontroll 

Disse begivenhetene har ennå ikke utspilt seg i den sveitsiske forfatteren Christian Krachts roman «1979». 
Første del av denne boka finner sted rett før den islamske revolusjonen i Iran, som får en sterkt symbolsk funksjon i boka. 
Her handler det om hvordan Vestens kontroll med den såkalt tredje verden bryter sammen ved inngangen til en ny epoke i verdenshistorien. 

Christian Kracht (51) er en bereist og verdensvant skribent. 
Foruten fem romaner siden debuten i 1995 har han vært korrespondent i India og Thailand og har skrevet reisebrev fra andre deler av Asia. 

Tre episoder 

«1979» er hans fjerde roman på norsk. 
Den kom ut i 2001 og er oversatt av den alltid solide Sverre Dahl. 
Boka er sterkt preget av Krachts Asia-forbindelser. 
Den er bygd opp som et drama i tre episoder, plassert på forskjellige geografiske steder. 

Hovedpersonen er en interiørarkitekt som besøker Teheran sammen med kjæresten Christopher, som er sterkt medtatt av en sykdom som ikke blir nærmere navngitt, men den minner sterkt om AIDS, som ennå ikke hadde fått dette navnet i 1979. 

Paret beveger seg i mondene og luksuriøse kretser i Teheran, preget av utskeielser og rus. 
For hovedpersonen i romanen ender en natt på en vill fest med en katastrofe. 
Han blir anbefalt å erstatte sitt dekadente liv med åndelig søken. 
Han får et råd om å finne et bestemt fjell i Tibet, der han vil finne frelse. 

Han drar til et av Tibets naboland, trolig Nepal, og betaler en guide for å føre ham inn i det forbudte landet. 
Han finner fjellet og får etter en viss skuffelse en slags opplevelse av nåde, sammen med en gruppe pilgrimer han treffer der inne. 
Men så dukker en gruppe kinesiske soldater opp i villmarka. 
Vår mann blir arrestert og utsatt for avhør, maoistisk indoktrinering og opphold i ødslige og beinharde fangeleire. 
Der forlater vi ham. 

Hva er livet? 

Denne innholdsrike og eventyrlige historien blir fortalt på bare 170 sider. 
Språket er knapt, detaljerikt og naturalistisk. 

Boka blir stående som en symbolsk fortelling om et vestlig menneske fanget av begivenheter han ikke forstår og som derfor framstår som absurde. 
17 år etter at den ble skrevet, er det lett å framheve den som et varsel. 

Litt for enkelt kanskje. 
Jeg får ikke helt tak i hva Kracht vil fram til. 
Den starter og slutter ganske abrubt. 
Det nærmeste man kommer et formulert motiv står på side 71, der en kjede av eksistensielle spørsmål blir ramset opp. 
De ender slik: 
«Hva er det, livet? 
Og hvordan blir det bedre? 
Og hvis det blir bedre, hvordan kan jeg se det?» 

Hvis boka er et forsøk på et svar, forblir det ganske ullent. 
Selv om romanen er aldri så fengende til tider. 
Og konsentrert. 
Det får han et poeng for. 
