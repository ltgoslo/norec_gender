Bokanmeldelse:Arild Aspøy: 
«Hjerteknuser» 

Teknologi, terror og politikk. 
Er en norsk statsminister presset av en serbisk mafialeder, fordi de i ungdommen var elskere? 

Krim 443 sider Kr. 379,- Aschehoug Journalisten Siri Thune arbeider for en TV-redaksjon, ikke ulik «Brennpunkt» der forfatteren selv har fartstid. 
Lag for lag graver hun seg ned i paramilitære nettverk, internasjonal mafia, lyssky medisinsk industri og skremmende sannheter om vårt overvåkningssamfunn. 

Bare et par år frem i tid lever vi alle med sporingssystemer i bilene, elektronisk papir erstatter dataskjermer, usynlige droner spionerer, vår egen telefon rapporterer menneskers bevegelser og personlige data til spekulative internasjonale organisasjoner. 

Det er blandingen av mange små sannheter og like mange spekulasjoner som gjør denne thrilleren tett og utfordrende. 

Ikke alt er lett å tro på, men hendelser og mennesker lenkes sammen på en engasjerende måte. 
Den kjølige hovedpersonens eget knuste hjerte skaper en avstand også til leseren, men hendelser og bipersoner lenkes så tett sammen at boken får både fart og flyt. 
Språket er rett frem og tydelig, uten krusedull og dall. 
