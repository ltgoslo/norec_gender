Kjærlighetslengsel på finsk
Oversatt av Tor Tvete. 
Roman 238 sider. 
Kr. 349,-. 
Cappelen Damm. 

Hvordan står det til med kjærlighetens kår i det moderne Finland (les: Skandinavia)? 
I følge forfatteren Kari Hotakainen er utsiktene temmelig bleke. 

Med sitt karakteristiske talent for å sette ting surrealistisk på spissen, serverer han i sin nye roman «De skjødesløse» påstanden at mulighetene for oppleve intimitet med et menneske av motsatt kjønn er redusert til pornokonsumering og rå sjekking. 
Den som dette ikke faller i smak hos, er dømt til et liv i grå ensomhet. 
I hvert fall i Finland. 

Det gjelder for eksempel kriminaletterforskeren Antero Mokka, en enslig, middelaldrende mann som må lyve på seg kvinnehistorier så kollegene ikke skal tro han er sprø, eller homo. 
Som substitutt opplever han en slags «intimitet» med lovbryterne han etterforsker. 

For eksempel Leila Korhonen som har gitt opp å finne ekte nærhet og hengivenhet hos finske menn, og i stedet driver det hun kaller en renholdsbedrift. 
«Renholdet» består i å behandle mannlige klienter med mild berøring, varme og omsorg, og dermed få dem til å kjenne på sin lengsel - og bestemme seg til å gjøre noe med den. 
Men ikke sammen med Leila, dét tilbyr hun ikke. 

En av kundene, Harri Boström mister en dag sansen for Leilas grensesetting, og forsvinner plutselig. 
Han blir gjenfunnet maltraktert og halvdød i en grøft, og det er opp til Mokka å finne ut hva som egentlig skjedde. 
Mens han til sin forferdelse merker hvordan forelskelsen begynner å herje med ham i avhørssituasjonen. 

Kari Hotakaien skriver klokt om ensomhet og kaldt om moderne sexindustri og dens konsumenter, innsiktsfullt om menns avstengte følelsesliv, og bitende om en samfunnsutvikling som gjør oss alle til golde konsumenter, også på intimitetsområdet. 
Hans stil er nøktern, hans overdrivelser har noe asketisk over seg. 
Og humoren er gravalvorlig. 
Og han er meget lesbar. 
