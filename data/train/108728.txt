Bokanmeldelse:E.L. James: 
«Grey» 

Kinky sex. 
Orgasmer på rekke og rad. 
Tabu fantasier. 
Spenn deg fast til sengestolpene: 
Nå kommer ikke bare Anastasia Steele og Christian Grey, men også fjerde bok i serien Fifty Shades of Grey. 

«Grey - Fifty Shades of Grey as Told by Christian» er ute på engelsk i dag og kommer på norsk 10. september. 

Denne gang er sengeleken skildret av den balstyrige Christian Grey selv. 
Samme historie - nå sett fra Christians perspektiv. 

Fifty Shades of Grey er et litterært fenomen. 
Trilogien om sprengkåte Christian Grey og troskyldige Anastasia Steele har solgt godt over hundre millioner eksemplarer verden over. 
Her i landet er opplaget på 550.000. 

Hvorfor? 
Gudene vet. 

Det helt spesielle med Grey-fenomenet er at bøkene i mange land er utgitt av anerkjente kulturforlag og mellom (tør jeg skrive) stive permer. 
Her i landet er det selveste Gyldendal som pusher pornoen på folket. 

Mens forbløffede forleggere og surmagede kritikere klør seg i hodet, stormer publikum til bokhandelen. 

Romaner om sex – også grenseoverskridende sex – er ingen mangelvare. 
Forfatteren E.L. James er verken den eneste eller den beste som skriver om folks frekke fantasier. 

Handlingen lar seg lett oppsummere: 
Ung, vakker jomfru møter kinky, styrtrik mann. 
Deretter tar det Christian Grey hundre sider å flerre trusene av Anastasia. 
Så går det – oh yes – slag i slag, dask i dask. 

«Sensuell romantikk» kaller det amerikanske forlaget det. 
Morsomt! 
Vi mer pripne vil vel kalle det porno. 
Ikke vulgær bakgårdsporno, E.L. 
James holder seg aaaakkurat innenfor (eller blir det utenfor) den frilynte sømmelighetens trusekant. 

Stor litteratur er det ikke. 
Men grei underholdning. 
Dette er delikat anrettet porno Grandiosa for lesere som aldri i verden vil innrømme at de leser porno for pornoens skyld. 

Enhver forfatter som forsøker å skildre sex, vet at det blir kleint. 
Alltid. 
I denne boken også. 

Det klynkes. 
Det stønnes. 
Det skrikes. 
De får heftige orgasmer. 
Samtidig. 
I ett kjør. 
Jeg talte 24 av dem, men du skal ikke utelukke at alle stønnene, kvinkene og oh-Christian-ene forvirret meg i tellingen. 

Personskildringene er grunne. 
Christian Grey er kjødets villige trell fordi morens modne venninne trente ham opp som sin sexslave da han var 15 (en pubertetsfantasi en og annen gutt vil nikke gjenkjennende til). 
Tekkelige, men åh, så frekke Anastasia dras mellom sin blygsel og sin nyvåknede seksualitet, mellom stolt selvstendighet og lydig underkastelse. 

Det hele er en litterært anrettet sexfantasi. 
Guttene får sitt, men det får sannelig jentene også. 

Språket er på ingen måte ubehjelpelig, men James briljerer aldri. 
Språket er kun et effektivt verktøy – på nivå med en velskrevet kioskroman. 
Det usagte er fraværende. 
Her finnes ingen undertekst, ingen originale språkbilder, ingen lyrisk lekenhet. 

Sexscenene er til forveksling like. 
Christian er hard. 
Veldig hard. 
Anastasia er våt. 
Veldig våt. 
Christian vil knulle. 
Anastasia vil elske – men gjerne hardt. 
Så bærer vi heller over med at det blir pinlig etter hvert. 

Forslag til gode erotiske bøker! 

I likhet med Dan Brown bruker E.L. 
James ekstremt mye kursiv for å formidle hva hovedpersonen tenker. 
Som for eksempel: 
Oh fuck! 
Om Anastasia vet vi at hun er en vakker brunette med lange bein, smal midje, fine pupper (C-kopp) og en velskapt rompe du kan gå i døden for. 
Alternativt penetrere. 

Ikke akkurat Dostojevskij, dette her. 

Men nå skal man heller ikke holde imot en roman at den er tro mot sin sjanger. 
«Grey» er en erotisk underholdningsroman. 
Verken mer eller mindre. 
Språket er lettlest og motstandsløst. 
Handlingen er – vel, vel. 

576 sider er altfor langt. 
Rent bortsett fra sexen, skjer det lite. 
Hundre kjedelige sider går med til gjennomgangen av en absurd «juridisk» sexkontrakt som Christian vil at Anastasia skal undertegne. 

Jeg tror ikke vi skal prøve å lese altfor tung symbolikk inn i boken. 
James' mål er neppe å tilføre leseren ny erkjennelse – én av skjønnlitteraturens ambisiøse dyder. 
Men på ett nivå handler den kanskje om å flytte grenser. 
Om å utfordre sine fordommer, om å gi etter for sine lyster, å leve ut sin undertrykte hedonisme – eller kanskje også om å sette sine egne grenser og stå for dem. 

Samme det! 
For denne boken skal bare pirre deg. 
Tenne deg. 
Og den kommer til å selge i bøtter og spann. 
Fortjent? 
Slett ikke. 
Men sann mine ord: 
I september finner du den høyt oppe på de norske bestselgerlisten. 
Førsteopplaget til «Grey» blir på minst 25.000. 
Likte du de tre første, vil nok denne boken komme som et etterlengtet – tilgi meg ordbruken: klimaks. 

! 
"Grey" er anmeldt på grunnlag av den engelske utgivelsen. 
Boken vil foreligge på norsk 10. september (Gyldendal). 
