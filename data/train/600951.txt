Topptips om toppledelse
Forfatter: 
Sheryl Sandberg 

Sjanger: 
Roman 

Oversatt av: 
Gunnar Nyquist 

Forlag: 
Gyldendal 

Det begynte som et foredrag og endte opp som en bevegelse — «Lean in» er budskapet som skal bidra til at flere kvinner inntar lederstillinger. 
Sandberg er selv operativ sjef i Facebook, og har hatt viktige stillinger i Google og andre storkonserner. 

Omslaget lurte meg til å tro at dette var en fløteskummende, litt irrelevant bok om hvordan bli suksessfull (amerikansk) businesskvinne. 
I stedet har jeg sett meg nødt til å fortelle folk om Sandbergs observasjoner og opplevelser fra arbeidslivet, for de er rett og slett knallgode, og dessuten krydret med harde fakta, sjokkerende case-studier, kloke folks visdomsord samt personlige anekdoter som splitter opp den litt flate, oppramsende formen. 

Sandberg er vel vitende om at «den som tar opp kjønnsforskjeller på arbeidsplassen, beveger seg ut på de store og mørke dyp», og at emnet i seg selv er et paradoks som tvinger oss til å erkjenne forskjeller samtidig som vi prøver å oppnå likebehandling. 
Likevel vinner hun slagene foran øynenevåre med tips til små og store grep som oppmuntrer alle til å oppføre seg litt annerledes i de der avgjørende situasjonene, som ellers bare passerer og svinner hen i det ujevne, samme gamle. 
