Barnekrim som kan slukes
Kristina Ohlsson kan mysteriefaget. 

Kristina Ohlsson er kjent som forfatter av bestselgende politi-krimbøker. 
Men hun er også prisbelønt for sine actionfylte barnebøker, ofte med uhyggelig og overnaturlig tematikk. 
Sist ute på norsk er «Varulvens hemmelighet», og der viser hun seg igjen som en effektiv og dreven spenningssnekker. 

Dette er en frittstående andrebok om barna Herbert og Sally fra småbyen Eldsala, et sted som tiltrekker seg mye rart. 

I den første boka ble innbyggerne rammet av zombiefeber, og nå, bare noen måneder senere, plages de både av skogbranner og en flokk med enorme ulver. 

Kan mysteriefaget 

Som vanlig er det barna selv som må løse mysteriet. 
De voksne forstår ikke alvoret og sammenhengen mellom alle hendelsene, dessuten kommer barna spesielt tett på det som skjer, på grunn av sin hemmelige hytte i skogen. 

Handlingstråder og spor porsjoneres kløktig ut i riktig tempo. 
Det går fort, men ikke fortere enn at leseren kan være med på å nøste. 
Av og til kan vi finne ledetråden før hovedpersonene, andre ganger blir vi overrasket. 
Ohlsson kan mysteriefaget. 

Skjønt, noen snarveier tar hun. 
Her er mange heldige tilfeldigheter og noen lettvinte grep. 
Særlig når det gjelder det et gammelt bilde som skjuler flere spor barna blir obs på i tur og orden – men på omtrent samme måten hver gang. 

En slukebok 

Språket er lettlest og effektivt, med enkle ord og korte setninger. 
Det er så godt som fritt for skildringer som ikke har direkte med oppklaringen av mysteriet å gjøre. 

Rollegalleriet vitner som samme fokus: 
Bifigurene, som alle er voksne, har stort sett én funksjon – å være Askeladdens hjelpere i ulike deler av fortellingen. 
De har fått sine særegenheter, men det blir så skjematisk at det gjør dem likere i stedet for å skille dem fra hverandre. 

Her er det høy puls som har fått førsteprioritet, og boka skal kunne leses raskt, også av utrente lesere. 
Et naturetisk poeng mot slutten bryter ikke med inntrykket av at dette først og fremst er en skikkelig slukebok. 

Men det har sin verdi, det også. 
