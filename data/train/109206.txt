Bokanmeldelse:Frithjof Jacobsen: 
«Prosjekt statsminister» 

Ikke så mye nytt å skrive hjem om. 

Dokumentar 178 sider 299 kroner Gyldendal 

En helt grei bok om arbeidet med å bygge opp Erna Solberg som en troverdig og tillitsvekkende statsministerkandidat. 
Den normalt politisk interesserte leser vil imidlertid lete forgjeves etter nyheter. 
Det er det største problemet med denne boken. 

Frithjof Jacobsen legger hovedvekten i fortellingen på sommerens valgkamp, med innlagte tilbakeblikk til Solbergs tidligere politiske karriere, og enkelte svært nødtørftige innblikk i hennes private liv. 
Hans største dramaturgiske utfordring har nok vært å pumpe maksimalt med dramatikk inn i skildringene av en svært triviell norsk valgkamp, og dessuten en valgkamp der utfallet er gitt for leseren. 
Pluss på med en hovedperson som ikke akkurat renner over av karisma og som har gjort pragmatisme til ideologi, så skjønner man at Frithjof Jacobsen har måttet ty til mange omveier, en del gjentakelser og noen banaliteter for å fylle ut bokformatet. 

Likevel klarer den drevne skribenten å holde på interessen det meste av veien. 
Men han burde styrt unna en del lettvinte journalistiske knep, umotiverte detaljer og litt språklige rusk. 
Heller ikke det analytiske nivået er alltid imponerende, særlig mot slutten serverer Jacobsen oss mange selvfølgeligheter når det gjelder den nye regjeringens politiske situasjon. 

Kanskje årsaken til bokens mangler er at Jacobsen ikke ser ut til å ha etablert et nært tillitsforhold til Erna Solberg selv. 
Slik blir dette en dokumentar på armlengdes avstand av begivenhetene. 

Se når Erna Solberg møter til sin aller første utspørring som statsminister i Stortingssalen onsdag klokken 10.00. 
