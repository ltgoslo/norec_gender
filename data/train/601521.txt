Det livsviktige lyset
Forfatter: 
Gaute Heivoll 

Illustrasjoner: 
Marvin Halleraker 

Sjanger: 
Barnebok 

Forlag: 
Cappelen Damm 

«Lyset sover aldri» tenker Tom. 
Han har ei gatelykt like utenfor soverommet, og før han sovner om kvelden snakker han litt med lyset. 
Men en kveld er lyset borte. 
Tom står opp, går alene ut i natten for å leite etter lyset. 
Etter en stund finner han det i et kjellervindu et stykke hjemmefra, på den andre siden av skogen. 
Der bor en sinna mann. 
Men vesle Tom forteller om lyset, som har gjemt seg i kjelleren, og den sinna mannen tør opp og blir preget av lyset han også. 

Den vesle fortellingen ender med at mannen skrur ut lyspæra i kjelleren, går med Tom tilbake til huset hvor han bor, klatrer opp i stigen og får lys i gatelykta igjen. 
Da kan selv den gamle mannen høre lyset snakke. 
Slik er det vesle eventyret om Tom og lyset. 

Jeg synes det er en vakker liten fortelling fra Gaute Heivoll, og Marvin Hallerakers bilder står så godt til teksten. 
Bildene preges av sterke kontraster mellom lys og mørke, eller lys og skygge. 
Her er sparsomt med farger, mest grått, hvitt og sort, men derfor blir også fargene ekstra strålende der de er. 
Dette er ei bok jeg gleder meg til å lese for barnebarna. 
