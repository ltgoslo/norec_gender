Bokanmeldelse:Maria Berg Reinertsen: 
«Henriette Schønberg Erken» 

Henriette Schønberg Erkens bøker, foredrag og artikler forandret husmorlivet - og kanskje hele samfunnet. 

Biografi 217 sider Kr. 349,- Cappelen Damm 

Men om hennes eget indre liv vet vi ikke så mye, de fleste private dokumenter sies å være brent. 

Da er det kanskje ikke så rart at denne biografien blir mager kost, preget av repetisjoner. 
Rett nok danderer forfatteren det lille hun har av biografisk materiale ganske så kreativt. 
Som en annen Erken drøyer og repeterer hun i og for seg kjedelige enkeltopplysninger, så de varer over flerfoldige sider. 

Bildet av Erken som den eggeplomme- og fløtebadende luksuskokken blir heldigvis kraftig redusert. 
Hennes misjon var å lære kjøkkenets kvinner av alle klasser å stelle sine hjem og sine familiemedlemmer best mulig, uavhengig av størrelsen på budsjett og bo-areal. 

Godbitene i boken er historiske kuriosa, pluss morsomme sideblikk mot datidens skjønnlitterære og politiske skildringer av mat og husmorrolle. 
Alt fra statistikker over eggforbruk blant oslofamilier til glansede reproduksjoner av de første fargebildene i Erkens legendariske kokebok krydrer verket. 

Slik kan bismaken av sammenraskede ingredienser og ujevn koking kamufleres. 
