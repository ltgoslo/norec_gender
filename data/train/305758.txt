Hanne Ørstavik slipper ut angsten for det farlige jeg'et
Men er tilbakeholdenheten påtatt? 

Hanne Ørstavik har problemer med å bruke det personlige pronomenet «jeg». 
Det er innfallsvinkelen til den ferske samlingen av essays og artikler med samletittelen «Jeg drømte at alle bøkene mine sto i kjøkkenskap». 

Tittelen peker også hen mot et problematisk selvbilde, som Ørstavik utdyper i en selvstendig tekst. 
Det er ikke akkurat kokebøker det er snakk om her. 

Utvikling 

Utgivelsen er en samling artikler og foredrag som har vært publisert tidligere. 
De er skrevet i perioden 2001 til 2018, presenteres kronologisk og stort sett uendret. 
Ørstaviks hensikt har vært å speile en utvikling i henne selv, forholdet til egen skriving og til lesning av andre forfattere. 
Men gjennomgående handler om dette farlige jeg’et. 

«Det har tatt veldig lang tid å tro at jeg har noe å si. 
Dette er toleddet. 
Det handler om jeg, som et sted å snakke fra, utsagnsposisjonen, det i det hele tatt å kunne si jeg. 
Det handler om å ha noe å si, med andre ord sak», skriver hun i innledningen. 

Jeg-fobien 

Som leser reagerer jeg umiddelbart på tilbakeholdenheten. 
Er den påtatt? 
Ekstremt selvopptatt? 
Vi har tross alt å gjøre med en temmelig fetert og kritikerrost forfatter med 12-13 romaner på merittlista, fra debuten «Hakk» i 1994 til fjorårets «Over fjellet». 
Hun har definitivt hatt noe å si. 

Angsten for å bruke første person entall i artikler er – ikke bare hos Ørstavik – et knefall for Janteloven: 
Du skal ikke tro du er noe. 
Man våger ikke å ta på seg en kappe av autoritet (for man kan jo bli avkledd). 
Men det er fullt mulig å bruke «jeg» med en helt annen ladning, i betydningen «en individuell stemme i et mangfoldig kor». 
I Ørstaviks essay «Jeg» forklarer hun fiksjonen som en flukt fra det skumle jeg’et. 

Patriarkatet 

Teksten om drømmen om bøkene i kjøkkenskapet handler igjen om å innta en underlegen posisjon. 
Hun har altså gjemt bort alle sine filosofibøker i et underskap og lukket dørene. 
I drømmen dreper hun en mann. 
Hun tolker det som en frigjøring fra «mannen, patriarkatet, ordenen, loven». 
Hun ser at hun har en vei bort fra den bollebakende, marinadeblandende, ufarlige forkletilværelsen. 

Som i Vigdis Hjorths nylig utgitte essay «Å tale og å tie» deler også Hanne Ørstavik egne leseropplevelser. 
I særlig grad beskriver hun sin forkjærlighet for den franske forfatteren Marguerite Duras og svenske Birgitta Trotzig. 
Det handler om holdningen i tekstene. 
Er den åpen? 
Er den sann? 
Kjenner du noe når du leser? 

Begjær 

Ørstavik går dypt inn i selve skriveprosessen i denne samlingen. 
Hun finner gjenklang i alt fra Antonionis film «Rød ørken» til Guy Taleses nyjournalistiske «Thy Neighbor’s Wife». 
Her er det vanskeligere å få øye på utviklingslinjene, selv om det til sjuende og sist handler om begjær. 
Det blir for springende, og kan simpelthen virke for uredigert. 
