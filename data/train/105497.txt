Bokanmeldelse:Fredrik Fasting Torgersen: 
«Hvis himmelen» 

Røffe, følsomme fotografier og dikt som går til hjertet og minner oss om viktigheten av medfølelse. 

Dikt og fotografier fra Oslos skyggesider på 70-tallet 96 sider Kr 239,- Forlaget SpreDet 

Fredrik Fasting Torgersen er en habil poet og en ypperlig fotograf. 

Her har han plukket fram dikt fra samlinger han ga ut på 1970-tallet og satt dem sammen med fotografier. 
Resultatet har blitt en nærgående og svært personlig dokumentasjon av livet i Oslos mørkere randsoner på 1970-tallet. 

Diktene er fra fem til 15 linjer, konkrete og tankevekkende, gjerne med en moralsk undertone iført en ironisk snert: 
«Enkelte mennesker/har tatt lærdom/av plantene//de har vokst/seg store /i driten.» 

Men det er sort-hvitt-bildene og de fine sammenstillingene som gjør boken spesiell. 
Det dreier seg ofte om rus, om mennesker merket av et hardt liv, men Torgersen har også et unikt øye for det vakre, det verdige og allmennmenneskelige i disse livshistoriene. 

Bildene er velkomponerte og rommer et vell av historier. 
De er tatt av en kunstner som har både blikket og hjertet på rette sted. 
