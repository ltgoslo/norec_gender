Bokanmeldelse:Hugh Howey: 
«Silo» 

Denne romanen er blitt kalt både et moderne mesterverk og den neste «Hunger Games» – og VGs anmelder mener den er så velskrevet og spennende at du ikke trenger å være en sci-fi-nerd for å like den. 

En enorm underjordisk silo – 145 etasjer dyp – er hjemmet til tusenvis av mennesker. 
Her i siloen har menneskeheten levd i mange generasjoner. 
Verden utenfor er ødelagt. 

Forurensning jaget menneskene ned i siloen i en glemt fortid. 
Å bevege seg ut er den sikre død. 
Luften er giftig. 
Verden utenfor kan menneskene bare observere på tv-skjermer. 
Hvordan ble verden slik? 
Holder noen sannheten tilbake? 
Hva om regimekritikernes verste konspirasjonsteorier viser seg å være sanne? 

Med en god porsjon velvilje kan man lese «Silo» som besk samfunnskritikk. 
Den refser miljøverstinger og blottlegger metodene til diktatorer. 
Konspirasjonsteoretikere vil trykke boken til sitt bryst: 
Makten er tjent med å tilsløre sannheten. 

Sant å si tror jeg forfatteren først og fremst bruker disse temaene som bakgrunn for en medrivende historie. 

Og han lykkes. 
Siloens mange tekniske og sosiale særpreg blir aldri overforklart. 
Det meste er underforstått. 
Historien og menneskene er viktigst. 

Det sosiale limet i siloen er i ferd med å forvitre. 
Folk er skeptiske til myndighetene. 
De mest unnselige blant oss viser seg å være frihetskjempere som kan utløse et opprør. 

Bokens første 60 sider ble skrevet som en novelle i 2011. 
Da Howey så hvor populær novellen ble, utvidet han den til en roman på over 500 sider. 
Tilblivelsesprosessen er også bokens svakhet. 
Som helhet bærer den preg av å ha blitt til i rykk og napp. 
Når et tema eller en litterær figur er uttømt, flytter Howey fokus – og så er vi i gang igjen. 

Innvendingen gjør også at boken aldri blir kjedelig. 
Den fornyer seg hele tiden. 
Lik en film eller TV-serie hopper den frem og tilbake og skyver deg stadig videre. 

Som første bok i en trilogi har «Silo» allerede solgt i millionopplag og er oversatt til 30 språk. 
Hollywood har sikret seg filmrettighetene. 

Hugh Howey mestret det mange forfattere bare kan drømme om – nemlig å bli styrtrik på å utgi e-bøkene sine selv. 
Han droppet forlaget og tjente rundt 100.000 dollar i måneden ved å publisere bøker på nettet. 
Da storforlaget Simon & Schuster sikret seg rettighetene, hadde Howey allerede solgt nesten en halv million e-bøker. 

Her i landet er det Bazar som skal forsøke å få «Silo» inn på bestselgerlistene. 
Vil de lykkes? 
Tradisjonelt er Norge et vanskelig marked for fantasy og science fiction. 
Men «Silo» har såpass mange kvaliteter at den lett vil treffe (særlig yngre) lesere som normalt ikke ville åpnet en sci-fi-bok. 
