Denne boka tegner et mildt sagt opprørende bilde av det tette forholdet mellom verdens mektigste menn
En sensasjonell pageturner. 

Det er en sensasjonell historie om hvordan Russland hjalp Donald Trump til å bli USAs president, som fortelles i «Sammensvergelsen». 
Den begynner med at Luke Harding, som til daglig er journalist i «The Guardian», vinteren 2016 møter den tidligere spionen Christopher Steele. 
Han er mannen bak rapporten som avslørte at Russland ikke bare hadde hacket Hillarys epost, men at Putin også satt på kompromitterende opplysninger om Trump. 
Av politisk, økonomisk og seksuell art. 

Et nytt Watergate? 

Rapporten var opprinnelig skrevet på oppdrag fra en velstående republikaner, men da det ble klart at Trump kom til å bli partiets kandidat, overtok demokratene oppdraget. 
Opplysningene om hvor involvert Russland var i amerikansk valgkamp, fikk alvorlige konsekvenser. 
Rapporten ble spredd i politiske miljøer, president Obama utviste en rekke diplomater, og FBI begynte å etterforske saken. 
Da nettstedet Buzzfeed til slutt offentliggjorde rapporten, tok også pressen tak i saken. 

Harding forteller ikke bare den korte, men også den lange historien om Trumps forbindelser til Russland. 

Den går helt tilbake til 1977, da KGB skal ha opprettet den første mappa på Trump. 
Og den fortsetter helt frem til Robert Muellers pågående etterforskning. 
Underveis møter vi et kobbel av mektige menn med tette forbindelser til Russland. 

Som utenriksminister Rex Tillerson, Jared Kushner og Donald Trump 
Jr. og tidligere medlem i Det nasjonale sikkerhetsrådet, Michael Flynn, for å nevne noen. 
Han forteller deres historier med et vell av detaljer og ukjente opplysninger. 
Og mer enn antyder at de kan føre til et nytt Watergate. 

Følger pengene 

Trump vil som kjent ikke vise oss selvangivelsen sin. 
Harding peker på årsakene. 
Og beskriver hvordan russiske rubler er blitt pumpet inn i Trumps eiendomsimperium. 
Elegant vifter han vekk Trumps forsikringer om at han ikke har investert i Russland, og følger i stedet pengestrømmen den andre veien. 
Oligarker og mafiøse forretningsmenn har kjøpt hans eiendommer og leiligheter. 
Ikke bare bor de i Trump Tower i New York, men der har de flere ganger også møtt hans medarbeidere. 
Slik snøres nettet omkring Trump, men uten at han helt greier å fange ham. 

Bilde av det tette samarbeidet mellom den politiske og økonomiske eliten som tegnes i boka, er mildt sagt opprørende. 
Og fremstår som en reell trussel ikke bare mot det amerikanske, men mot alle liberale demokratier. 

Unødvendige spekulasjoner 

Harding undersøker også den russiske siden av historien. 
Han tar oss med inn i de indre gemakker i Kreml og forteller dramatiske anekdoter om livet i ulike etterretningsorganisasjoner. 
Også historiene om Trumps besøk i landet, er interessante. 
Likevel synes jeg noen av disse kapitlene blir i overkant tendensiøse. 
Harding kunne med fordel ha stolt på de faktaene han har gravd frem, fremfor å ty til spekulasjoner og retoriske spørsmål. 

I hvilken grad disse svekker hans påstand om Trump er i lomma på Putin, vil nok bli en diskusjon blant politiske journalister og spesialister. 
Men at Harding har skrevet en drivende, spennende og uhyre interessant pageturner om de tette båndene mellom verdens mektigste menn, er det ingen tvil om. 
