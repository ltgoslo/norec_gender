Oppskriftsmessig rømling-roman
For kjennere av forfatteren John Grisham vil denne romanen kanskje skille seg litt ut. 

Her er ingen større innslag av rettslige affærer, skjønt flere advokater. 

Hovedpersonen Joel havner frivillig i fengsel etter å ha fått hånd om så verdifulle hemmeligheter at samtlige supermakter er etter ham. 

Men CIA har en plan: 
De vil sette ham fri, gi ham ny identitet, for så å overvåke «lokkeduen» mens haukene av snikmordere flokker seg. 
Kanskje finner de dermed spor av hemmeligheten? 

Et presidentskifte gjør dette mulig. 
Joel havner i Italia, der han lærer seg språket og kulturen som best han kan for å gli inn i mengden. 

Han møter selvsagt også en spesiell kvinne. 
Men han kan selvsagt aldri føle seg trygg, og snart begynner flukten videre, med de ypperste attentatmenn i hælene. 

Romanen er ikke blant Grishams beste. 
Historien er litt forutsigbar, og noen ganger løs i trådene. 
I hovedpersonens paranoide tilstand er det påfallende at akkurat de to han våger betro seg til, faktisk er der for å hjelpe ham. 

Likevel er det en sjarmerende historie, ikke minst for lesere som deler hovedpersonens sans for alt italiensk. 

Bipersonene fremstår levende, trolig fordi Grisham har kuttet ned på actionskildringene og brukt mer tid på menneskene og relasjonene i fortellingen. 

Selve plottet skal ikke avsløres her, men virker noe konstruert og slitent. 

Og selvsagt er slutten happy happy. 
