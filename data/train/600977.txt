Debuten til en politikvinne
Forfatter: 
Hanne Kristin Rohde 

Sjanger: 
Krimroman 

Forlag: 
Kagge forlag 

Det er ikke gitt at en kan skrive god krimlitteratur selv om en jobber med kriminaletterforskning. 
Å skrive en bok er komplisert, for i tillegg til innsikt i kriminelle handlinger, trengs det kunnskap om og talent for litterære virkemidler. 
Hanne Kristin Rohde har åpenbart god innsikt i fæle sedelighetsovergrep fra sin stilling som seksjonsleder for volds— og seksualforbytelser i Oslo politidistrikt, og mange vil huske henne fra diverse innslag i nyhetene. 

I 2011 ga hun ut barnebok, mens hun i år har skrevet sin første krim. 
Den må forstås som en slags nøkkelroman med kvinnelig etterforsker i hovedrollen, med voldtekt og drap av kvinner som etterforskningsfelt. 
Boka starter løfterikt med en scene, ikke ulikt Jo Næsbøs bøker. 
Men etter denne spennende innledningen, er resten rimelig forutsigbart. 
Her mangler overraskelsene, undringen, og ikke minst de litterære grepene som kunne skapt opplevelse. 
Det er en rekke interne møter, intriger og budsjettprat som sikkert er realistisk beskrevet, men som ikke bidrar til å bygge opp om intrigen. 

Når hovedpersonen ser sin kvinnelige sjef kysse en kvinnelig kollega, burde det vært brukt til noe mer enn som pikant detalj. 
Likevel har boka såpass mye driv at den er leseverdig, og som debutbok er den beundringsverdig underholdende. 
