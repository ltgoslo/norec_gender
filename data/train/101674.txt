Bokanmeldelse:Anna Fiske: 
«Alle har en bakside» 

Tegninger og korte tekster danner en slags bruksanvisning for alle som eier en kropp. 

Men det overtydelige pedagogiske målet gjennomsyrer en ellers gripende bok fra en oppriktig og dyktig kunstner. 

Anna Fiskes illustrasjoner er gjenkjennelige og solide, med en sterk og gjennomtenkt visuell tone. 
På hvit bakgrunn fremstilles muntert fargelagte strekfigurer, uten skyggelegging eller kompliserende detaljer. 
Likevel klarer Fiske å formidle finstemte følelsesuttrykk og nyanser. 

Teksten er bokens svakhet, som blir ekstra merkbar fordi den er kort, – ofte bare én setning på hver side. 
Med økonomisk støtte fra Leser søker bok! skal bøker som dette være direkte og ryddig konstruert, men her kan man uansett savne et noe mer inspirerende og kreativt språk. 
Helheten smaker av for mye fokus på instruksjon av leseren: 
Fordommer om alder, fysisk funksjonsnivå, hudfarge og kjønn skal bekjempes. 

Denne politisk korrekte agendaen er litt for pågående, og ødelegger den kunstneriske nerven i verket. 
Fiskes ujålete lekenhet i tegningene gjenspeiles ikke i ordene. 
Dermed minner prosjektet om en gammel helselære-bok fra 50-tallet, for eksempel når teksten med en strengt hevet pekefinger formidler at enkelte kroppsområder må vaskes hver dag, og at personlig hygiene med deodorant og hudkremer og alt det der «kan være et styr, men det er verdt det». 

Kanskje kan småbarn generelt få inspirasjon til å utforske og snakke om respekt for egen og andres kropper, kroppens lyder, former og farger. 
Men det finnes mange bedre alternativer for slike store målgrupper. 
Denne utgivelsen synes å henvende seg til en videre aldersgruppe av folk med spesielle læringsbehov, og det er på et slikt premiss den her vurderes som god. 
