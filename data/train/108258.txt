Skrudd snusfornuft
160 sider, Kr. 199,- Gyldendal 

Helsebringende humor er ofte engasjerte streitingers svar på fenomener i vår skakke verden. 
Øyvind Thorsens humormeldinger i «Flikkflakk» byr på mye oppegående, skrudd snusfornuft. 

I et finslipt muntlig naivistisk språk kommenterer han det som engasjerer ham her i andedammen. 
Drevent stryker han klisjeer og forslitte ordtak med hårene, for så å tverrvende og drepe dem. 
I en betraktning om grus, moderne biler og trafikklys pangavslutter han med at «alle veier fører til bom». 

Han leter opp mye sprek nytale som politikere og representanter for det offentlige bruker. 
En drittjobb kan i nytaleversjon hete «ugunstig relatert arbeidssituasjon». 
Om vår tids svimlende raske endringer spissformulerer han «permitteringer av nissens verksted, konkurranseutsetting av grøt, moderniseringsmedister, og trikiner i Rudolf reinsdyr, som i likhet med annet kjøtt i frysedisken er grønn på nesen». 

Alle meldingene er ikke hysterisk morsomme, men de beste byr på gjenkjennende lavmælt knegging og brå innsikter, trigget av Thorsens sære koblinger. 
Det beste er at de tåler å være nakne og bare leses også. 
