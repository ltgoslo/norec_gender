Bokanmeldelse:Lucinda Riley: 
«Stormens søster» 

Det stormer av sted, bokstavelig talt og på alle vis, i Lucinda Rileys andre bok i den bredt anlagte romanserien om syv adopterte søstre - der selveste Edvard Grieg spiller en rolle. 

Denne gangen er det nesteldste søster Al D’Apliése, kalt Ally, som kastes ut i kjærlighet, sorg og smerte og en opprivende jakt på hvem hun egentlig her. 

Alle søstrene er adoptert, og her ligger omdreiningspunktene den dyktige underholdningsforfatteren Lucinda Riley spiller hemningsløst på. 

Hun har strukket et bredt lerret hun kan spille på i syv bøker – la adopterte søstre jakte på sitt biologiske opphav, verden over. 
Skjønt de er bare seks, én søster er «savnet», men det kommer en syvende bok… 

Første søster Maia havnet i Brasil i boken «Syv søstre», Ally ender her i Norge. 

Det ligger mysterier rundt adoptivfaren Pa Salt, en eksentrisk styrtrik forretningsmann, som etter sin brå død, sørger for at søstrene samles i barndomshjemmet på den herskapelige eiendommen Atlantis i Genève. 
Der får de hver sin konvolutt med koordinater til hvor på kloden han adopterte dem. 

Datteren Ally er utdannet fløytist, men også lidenskapelig seiler som Pa Salt, og hun forberedte en prestisjefull regatta rundt de greske øyene da faren døde. 
Ally fullfører regattaen som del av mannskapet til kaptein, rikmannssønn og kjæresten Theo Falys-King. 
Etter en ny og beryktet regatta i England, snus livet til Ally på hodet. 

Det er tid for å finne ny mening med livet, og nå går det mot Norge og slektskap med en begavet musikerfamilie Halvorsen, ja kanskje med Edvard Grieg selv! 

Hui som det går. 
I konvolutten med koordinatene har adoptivfaren lagt en frosk og pekt på en bok av forfatter Jens Halvorsen. 
Og dermed skriver Lucinda Riley inn en liten bok om Anna Lindvik fra enkle kår Telemark, med en fabelaktig sangstemme, som hentes til Christiania av en velgjørende professor, blir oppvartet, får håndsydde klær og gjør så stor suksess at hun synger og spiller Solveig i Peer Gynt, til ovasjoner. 

Fått med deg VGs siste bokanmeldelser? 
Sjekk her! 

Edvard Grieg kommer til en forestilling og lover Anna hjelp til internasjonalt gjennombrudd. 
Men Anna bryter med barndomskjæreste og velgjører og følger en fattig musiker, Jens Halvorsen til Leipzig. 
Der havner hun helt på bunnen. 
Men så banker Edvard Grieg på døren og bringer henne opp i lyset og inn i alle riktige musikerkretser og løfter talentet hennes fram. 
Og ferden går videre til Bergen. 

Alt dette virvler Ally opp på sine reiser til Norge og fra en rekke ressurspersoner og en stort oppdiktet Halvorsen-familie. 
Men hvem er Allys biologiske foreldre? 

For Edvard Grieg-kjennere og Johan Halvorsen-kjennere er dette neppe noe som faller i smak. 
Riley dikter hemningsløst sine fiktive personer inn i levende kjente personers liv, gjøren og laden. 
Norgeskunnskapen framstår ganske grunn. 
Det glir i partier for sømløst og uten motstand, folk dør, redningspersoner dukker opp. 
Det er kort vei fra bånn til overklasseliv med tjenere. 

Men det Lucinda Riley gjør, som fører til at lesere i tusentall elsker henne, er spenningen, alle eventyrene, alle de land og kulturer i verden som søstrene oppsøker, og som Riley bretter ut med farger og lukt og stemning. 

Det hele er feelgood og reinspikka, litt ordrik underholdning. 
