Det gale vanvidd
Oversatt fra hebraisk av Kjell Risvik. 
187 sider Kr. 298, Aschehoug 

Forfatter Gilad Atzmon har skrevet en temmelig vill roman, om en merkelig fyr fra et forvirrende land. 

Hovedpersonen Günther Wunker er en hebraisk professor som har vokst opp i Israel, og «En veiledning for de forvirrede» er hans memoarer. 

Nåtidsplanet i boken er 2052 og Günther ser tilbake på sitt pussige liv. 
For han vokste opp i Israel på 60-tallet med en familie som elsket alt som var tysk, en heller uortodoks tanke i det landet, mens den unge Günther ønsker å dø for sitt land, for Israels sak. 

Drømmen er en heltebegravelse med alt. 
Problemet er bare at han en dag skjønner at han er feig, og at saken ikke er noe å kjempe for. 
Den er bare selvdestruktiv og nytteløs. 
Hans familiære arv gjør at han i stedet havner i Tyskland. 

Atzmon sparer ikke på kuler og krutt i sin nærmest parodiske fremstilling av Israels mentalitet, det er tung sarkasme og humor på landets bekostning. 

På den ene siden fremstår boken som den reneste farsen over et land som er nødt til å bukke under for sin egen aggressivitet, samtidig er det en dypt alvorlig bok om et tema som er både tragisk og skremmende. 

Det fungerer lenge, men forfatteren mister etter hvert noe av grepet, og prosjektet ender med å delvis renne ut i sanden. 
En ting er uansett sikkert, Atzmon bør ikke besøke Israel med det første. 
