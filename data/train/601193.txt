Sjarmerende erindringer
Forfatter: 
Sigbjørn Johnsen 

Finansminister Sigbjørn Johnsen er en politiker alle liker, og de fleste vil også glede seg over hans varme erindringsbok. 

Finansminister Sigbjørn Johnsen har tatt seg tid til å se seg tilbake, på alle årene som stortingsrepresentant og finansminister i Gro Harlem Brundtlands regjering. 
Og han gjør det med personlig sjarm. 
Både på dialekt og bokmål. 
Når man begynner lesningen, er det vanskelig å legge boken fra seg. 
For Sigbjørn Johnsen engasjerer. 
Ikke med avsløringer, ikke med tradisjonell stortingsslarv, for det er det vanligvis nok av i andre bøker i samme sjanger. 
Han er den enkle unge mannen fra heller små kår som gjennom AUF og partiet blir nominert til Stortinget og valgt. 

Han hadde de vanlige læreårene i forskjellige komiteer før han ble medlem av finanskomiteen, senere dens formann og endelig utnevnt til finansminister og medlem av Kongens råd. 
Mens han lyttet til de lange debattene, ofte med svært få folk i salen, skrev han små dikt som røper en sjelden evne til å skape bilder som fester seg i leserens hukommelse. 
Like viktige er hans varme beretning om foreldrene og om sin egen familie, kona Helle og deres tre barn. 
Han lar seg aldri rive ut av sin sammenheng, han er opptatt av vennene fra unge år i samfunnshuset på Stavsjø i Hedmark og av livet som parlamentariker og statsråd. 
For Sigbjørn Johnsen er det en sammenheng, preget av solidaritet og optimisme. 

Sigbjørn Johnsen er kanskje den politiker som har mest tillit, han har det Guttorm Hansen var så opptatt av når en ny kvinne eller mann debuterte på Tingets talerstol. 
Sigbjørn Johnsen fikk straks Stortingets øre. 
Han ble lagt merke til og tatt alvorlig. 
Samtidig kledde han seg så riktig at han aldri fikk stortingspresidentens refs. 

Selv husker jeg ham best fra viktige finanstaler og debatter, og ikke minst da han i sin store tale i oktober 1991 opptrådte som redningsmann (med statens penger) for å sikre forretningsbanker i den ytterste nød et fortsatt liv. 
Han ble håndtakket av formannen i Kredittkassens styre, Ditlev Simonsen, mens Frp fremmet et mistillitsforslag som bare fikk deres stemmer. 

Her er politikk, erindringer og gode historier i skjønn og varm forening, 
