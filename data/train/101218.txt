Bokanmeldelse:Maren Uthaug: 
«Sånn ble det» 

Maren Uthaug (42) har skrevet en sterk fortelling om rotløshet, og «Sånn ble det» er en dansknorsk debutroman som fortjener mange lesere også her til lands. 

Maren Uthaug er en av Danmarks mest populære bloggere. 
Hun er fast stripetegner i avisen Politiken og har utgitt flere satiriske tegneseriebøker. 
Uthaugs familiebakgrunn er samisk og norsk, men hun er oppvokst i Danmark. 

Foreldre som skilles, samisk kultur og et barn som mister sin tilhørighet, er sentrale temaer i «Sånn ble det». 
Det er tydelig at forfatteren selv har følt denne splittelsen på kroppen, uten at romanen kan sies å være selvbiografisk. 
Nærheten til stoffet gir uansett troverdighet og autoritet til innholdet: 

«Inntil hun flere år etter hadde lært dansk med perfekt uttale, utviklet hun et ordforråd som var støvsugd for ord med «r». 
Hvis hun var på besøk hos noen og kunne velge mellom å be om ost eller leverpostei, valgte hun alltid ost, selv om hun likte leverpostei bedre.» 

Det som begynner som et lykkelig ekteskap mellom norske Knut og samiske Rhitta, ender i et brudd der faren tar med seg sin datter og drar fra Kautokeino til Grethe i Sønderjylland. 
Hos sin nye mor får Risten navnet Kirsten og må lære seg å leve avskåret fra sine samiske røtter og bestemorens overtroiske snakk om det farlige nordlyset og underjordiske halemennesker. 

Et voldsomt raseri vokser frem mot den naive, velmenende adoptivmoren, og den vesle jenta blir besatt av å beskytte seg mot de underjordiske og holde fast ved sin samiske identitet. 
Særlig inntrykk gjør det å lese om samholdet og vennskapet mellom Risten og Niels, den vietnamesiske båtflyktningen som blir hennes nærmeste venn og fortrolige. 

Uthaug skriver uten filter, det er noe typisk dansk eller kanskje samisk over de direkte og fandenivoldske skildringene av menneskelige handlinger og drifter. 
Fortellingen har mørke undertoner, men mangler ikke humor, selv om den ofte er temmelig svart. 
Ett spørsmål må leseren vente lenge på å få besvart: 
Hvorfor ga Ristens samiske mor slipp på henne? 
Først som voksen møter hun sin mor igjen og får svar på hva som skjedde da faren tok henne med til Danmark. 

«Sånn ble det» har blitt en lærerik og velkomponert roman som bør kunne glede mange lesere. 

Oversatt av Eivind Lilleskjæret. 
