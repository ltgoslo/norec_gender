Bokanmeldelse:Aleksander Bergan: 
«Fantombildet» 

Morsomt og tankevekkende, men noe springende og langdrygt, om den anonyme mannen som lyver på seg en interessant kunstnerpersonlighet og lurer hele Medie-Norge. 

Roman 300 s. Kr. 349,- Aschehoug 

Debutanten Aleksander Bergan satser friskt og uredd med en stjålet identitetshistorie som sparker hardt og tidvis godt mot kulturelt jåleri, postmoderne livslede og lengselen etter «synliggjøring». 

Og det meste utspiller seg selvfølgelig på ute- og innesteder mellom Frogner og Grünerløkka. 

Casper Isaksen, 27, mister jobben etter en uheldig «involvering» med forlagssjefen Oda. 
På vei hjem fra en fuktig fest blir han avbildet og feilaktig omtalt i media. 

Via google ser han at han tilsynelatende har en amerikansk navnebror og look-alike: som omgås internasjonale kjendiser! 

Casper stjeler hans identitet og iscenesetter sin nye personlighet gjennom flere spektakulære stunts. 

Bergan skriver godt. 
Tematikken er viktig. 
Men personene står ikke helt til troende, og historien flater ut i repetisjoner og forutsigbarhet. 
Mye av troverdigheten forsvinner. 
Dosen kvasifilosofi innvevd i populærkulturelle referanser blir også vel drøy. 

Like fullt er dette en debutant å merke seg. 
Han kan noe med språket. 
Han har en agenda. 
Han er tydelig. 
Og han tør å underholde! 

VISSTE DU AT: 

Forfatteren er journalist og bor i Oslo. 

Hovedpersonens alder (27) er ikke tilfeldig valgt, siden mange av referansene hans er knyttet til kunstnere som døde ved samme alder: Cobain, Parsons osv. 
