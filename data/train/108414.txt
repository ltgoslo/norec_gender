Rett i krysset
Pris kr. 99,- Holm og Tangen forlag 

I ni år har sportsjournalist Arne Hole (49) - også kjent som petitjournalisten «olé» - scoret flittig hos Aftenpostens lesere med sin ukentlige humørfylte sitatspalte fra idrettens medieverden. 

Nå scorer den gamle bandyspiller igjen, ved å samle kremen av latterlighetene mellom to permer. 

Hole sparer ikke kolleger i skrivende presse og etermedier når det begås feil - enten det dreier seg om slurv, tankeløshet eller rett og slett en «trykkleif». 

Og han er romslig nok til å sette egne tabber på trykk også. 

«Skriveimpulsene kom direkte fra ryggmargen, hjernen ble koblet ut,» mente Tor Guttu i Riksmålsforbundet om norsk presses vurderinger foran fotball-VM i 1998. 

Slik kan det nok iblant virke på den vanlige leser eller lytter også, når man i seriøs form - og uten at journalisten har oppdaget sin tabbe - blir fortalt at to pluss to slett ikke er fire. 

Som da NRK TV kunne berette at «Norge har ni seire denne sesongen og har vært seks ganger på pallen». 

Mange av sitatene er i seg selv festlige. 
Men prikken over i'en er Holes underfundige og ofte rasende morsomme kommentarer til det som har vært skrevet eller sagt. 

Med nådeløs snert mobber Hole sine ofre på en måte som gjerne får fram selvironien hos dem, i stedet for sinne (og ofte håpløse forsvarstaler). 

Boken inneholder drøyt 700 utvalgte morsomheter fra de cirka 4000 sitatene som har stått på trykk i den ukentlige spalten «Bak mål». 

Mange husker du kanskje å ha lest. 
Og noen klassikere er etter hvert blitt slitte morsomheter i selskapslivet. 
Likevel: 
«Bak mål» holder mål! 
