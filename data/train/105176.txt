Bokanmeldelse:Petter A. Stordalen: 
«Jeg skal fortelle deg min hemmelighet» 

Det er ikke helt åpenbart om Petter A. Stordalen har skrevet sine memoarer, eller levert et snedig markedsføringsstunt. 

«Jeg kan ikke love deg suksess. 
Men jeg kan love deg de nøklene som skal til for å få suksess. 
Og jeg holder alltid min del av avtalen.» 
Slik innleder Petter A. Stordalen denne utradisjonelle selvbiografien. 

Flittige seminargjester vil kunne påpeke at han slår inn en del åpne dører: 
Man må skape vinn-vinn-situasjoner, man må se fremover, og for all del ikke miste motet selv om man mislykkes. 
Det blir også poengtert at det er viktig å ha gjennomføringskraft. 

Men Stordalen har flere triks på lur, og han går så langt som å forsvare lovbrudd med å vise til at Ole Gunnar Solskjær en gang valgte rødt kort fremfor å gi bort et mål til motstanderen. 

Mange av Stordalens viktigste million- og milliard-«dealer» er allerede kjent gjennom medieoppslag, men slik har de aldri tidligere blitt gjenfortalt. 
Her er det hovedpersonen selv som har regien, og da kan ukonvensjonelle krumspring beskrives som turnøvelser på olympisk nivå. 

Innimellom rådene og de dramatiske rapportene fra forretningslivet, byr Stordalen på en mer personlig side. 
Et stadig tilbakevendende tema er konas helsesituasjon. 
Som vel hele Norge har fått med seg, lider Gunhild Stordalen av en sjelden og potensielt dødeligsykdom. 
Dette har naturligvis gått hardt innpå ektemannen, og han innrømmer at den nye livssituasjonen bidrar til å forklare hvorfor han har fått behov for å skrive bok. 
Følgelig bys det på litt selvransakelse, inkludert funderinger over forholdet han hadde til sin avdøde far. 

Boken er godt skrevet, med hjelp av den profesjonelle skribenten Jonas Forsang. 
Men klippene mellom eplekjekt skryt og scener fra konas sykdomsforløp er nok i overkant raske for de flestes smak, og det er ikke alltid like lett å se sammenhengene mellom den filosofien Stordalen preker og det han forteller at han faktisk gjør. 

Boken har i det hele tatt mye sprikende ved seg. 
Er dette en selvbiografi, en selvhjelpsbok for gründere, eller et markedsføringsstunt? 

Forvirringen næres av at Petter Stordalens offentlige fremtoning er blitt så nært knyttet til hans forretningsdrift, at han nesten er blitt en merkevare i seg selv. 
Tygg litt på dette sitatet: 
«Av og til må jeg faktisk gjøre ting som illustrerer hvor utilregnelig jeg er, bare for å opprettholde inntrykket.» 

Stordalen avslutter boken med å be leserne sende forretningsideer på e-post, og lover å gå inn med den første millionen dersom han får tenning. 
Det er i hvert fall en helt ærlig sak. 

STEN INGE JØRGENSEN 
