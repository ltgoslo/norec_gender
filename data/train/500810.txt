Den fremmede
Hvordan føles det egentlig å være 18 år og handikappet, og bare kunne betrakte hendingene i hjembygden fra et vindu, i stedet for å ta del i herlighetene selv? 

Slik er det Miriams liv er blitt etter at hun og faren kjørte utfor veien for syv år siden. 
Hun er lam i begge beina, og for å få dagene til å gå, oppholder hun seg på rommet, stort sett med bare en kikkert som selskap. 
Med kikkerten skuer hun utover hjembygden sin, og slik får hun vite alt om alle. 

Men plutselig en dag, skjer det noe høyst uvanlig. 
En fremmed gutt ankommer den lille vestlandsbygden. 
Miriam fatter interesse, og setter av all sin tid og alle sine krefter for å finne ut hvem denne gutten er og hvilket mystisk oppdrag han har i dalen. 

"Den fremmede" passer for ungdom som er glad i krimbøker. 
Boken er forholdsvis lettlest, med ett unntak helt i begynnelsen. 
Her kan det nemlig være litt vanskelig å skille viktige karakterer fra mindre viktige karakterer, og det kan være lett å blande personene med hverandre. 
Spesielt i det andre kapittelet blir det en slags oppramsing av personene i boken. 
Men selv om starten kan være tung, så fortvil ikke! 
Etter hvert blir det lettere å henge med, og man blir satt mer inn i livet til personene som er viktige for handlingen. 

Før jeg begynte på denne boken, som er den første jeg har lest av Tor Edvin Dahl, ble jeg fortalt at han skriver både spennende og mystisk. 
Etter å ha lest "Den fremmede", må jeg si meg helt enig. 
Nye overraskelser lar ikke vente på seg, og også hemmeligheter fra fortiden blir avslørt, en etter en. 

Handlingen stopper likevel opp innimellom, og man får da innblikk i Miriams tanker og følelser. 
Selv om hun har stor kontroll over seg selv, og kan virke kald og frekk mot medmenneskene sine, viser det seg at hun innerst inne er en ensom tenker. 
Mer enn alt ønsker hun beina sine friske igjen, slik at hun kan ta del i alle opplevelsene livet fører med seg. 
Men kanskje går det an å leve et lykkelig liv som handikappet også? 

SKREVET AV INGVILD ELDEGARD 
