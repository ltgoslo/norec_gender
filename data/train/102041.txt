Bokanmeldelse:Fay Weldon: 
«Leve Kongen!» 

Kjærlighet, drama og kamp for herskap og tjenere. 

Roman 358 sider 349 kroner Juritzen Forlag 

Vår heltinne Adela, som Weldon beskriver som «Boticelli-modell-vakker», er noe så anakronistisk som en «sexbombe» født på 1800-tallet. 

Hun blir sultefôret av sin kalde prestefar for å spare kjoletøy når brystene vokser, men som en annen Askepott sparer hun sine brødsmuler til småfuglene. 

Hennes rike slektninger i huset Dilberne har uansett annet å tenke på, for nå skal Edward VII og hans dronning Alexandra krones med all tenkelig pomp, prakt og sladder. 
Til og med spekulasjoner omkring den 27 år gamle blivende dronning Mauds barnløshet blir roman-råstoff. 

Weldon skriver seg uansett nærmere Sandemo enn Sandemose, og i denne andre boken virker hun å slappe av i en renere fortellerglede. 
Hun berører som alltid de klassiske konfliktene mellom fattig/rik og kvinne/mann, og krydrer med kuriøse tidsbilder om alt fra kunsten å koke kål forsvarlig til måter å spå været på. 

Den allmektige og ujålete fortellerstemmen kler Weldon godt, hun styrer både sine fantasifostre og reelle historiske personligheter som var de marionetter. 

Forfatteren har åpenbart en pasjon for rojal historie, men slenger på litt stemmerettskamp, motorsport og ikke minst teosofi og for moro skyld. 
Og moro blir det, hvis man klarer å lukke øynene for en litt grovfiltrert norsk oversettelse - og savnet etter hunndjevelens skarpe klør. 

MAY GRETHE LERUM 
