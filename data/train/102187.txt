Bokanmeldelse:Val McDermid : 
«Forsvinningspunktet» 

Sidevender om motivet for en forbrytelse fra Val McDermid. 

Kriminalroman 431 sider Kr. 369,- Cappelen Damm 

Mens Stephanie Harker er i sikkerhetssjekken på O'Hare flyplass i Chicago, blir hun forferdet vitne til at hennes femårige fostersønn Jimmy kidnappes. 

Gutten forsvinner sporløst. 
Til slutt finner Stephanie Harker en lyttende FBI-politidame hun kan fortelle sin egen og Jimmys fortid til. 

Drevne McDermid veksler uanstrengt mellom fortid og nåtidens jakt på Jimmy. 
Dessuten får vi en innføring i Stephanies arbeid som skyggeforfatter. 
Hva hadde fotballstjerner og fruene deres vært uten dem? 

Femåringen er ingen hvem som helst, men sønn av Englands største realitystjerne, avdøde Scarlett Higgins. 
I levende live var hun en alt annet enn dum blondine, oppegående og gatesmart. 

Realityseriene ble hennes vei vekk fra sin trøstesløst fattige, elendige og ruspregede oppvekstfamilie. 
Mot alle odds blir Stephanie og stjernen venner via arbeidet med Scarletts selvbiografi. 

Realitystjernens fyldige sosiale ryggsekk gnagde tungt på henne. 
Øverst hennes late, nytelsessyke og narkomane ektemann. 
Lenger nedi hennes elendige parasittiske familie. 
Sist, men ikke minst tabloidpressen hun levde av. 

På sin side strever Stephanie med en dominant voldelig mann som ser henne som sin eiendom. 
Forfatterens vendinger og krumspring leder oss til flere mulige kidnappere. 
Men løsningen kommer totalt bakpå. 
McDermid lurer deg effektivt på avveie. 
Alt dette tar du inn mens du snur sidene i rasende tempo. 

Motforestillinger? 
Skyggeforfatter Stephanie er kanskje hakket for naiv og en for nyttig idiot. 
Men så er plotet ualminnelig skrudd og makabert. 
