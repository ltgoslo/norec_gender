Anmeldelse:Peter James' siste krim er omstendelig, men overrasker hele veien 

Dobbeltspill i Brighton. 

«Ikke død nok» er bok nummer tre om politietterforsker Roy Grace i Brighton-politiet. 
En ung, steinrik kvinne blir funnet drept i sitt eget hjem. 
Omstendighetene er litt spesielle. 
Hun er splitter naken, kun iført en gassmaske fra krigens dager. 
Og når offeret i tillegg er et kjent navn i Brightons øvre kretser, heiser de tabloide redaksjonene flagget til topps. 

Roy Grace og hans medarbeidere settes under trykk fra flere kanter, samtidig som en selsom gjerningsperson drar i gang et underlig dobbeltspill i den stekende varme badebyen. 

Og vi vet det jo: 
Det er som regel ektemannen. 
Men denne gangen har han vanntett alibi. 
Det mener i alle fall elskerinnen hans. 
Som han har vært sammen med hele natten. 
Hvilket han selv benekter på det aller sterkeste. 
Forvirret? 
Velkommen til Peter James forunderlige verden! 

Litt vel omstendelig 

Forfatteren er kjent for sitt nære forhold til både Brighton-politiet og de ansatte på byens likhus. 
Dessuten er han bilentusiast, glad i klær og god mat, og, og... 
Det kan bli litt mange detaljer som skal presses inn i handlingen. 

Noen ganger topper dette seg og blir direkte komisk. 
Som når forfatteren sender hovedpersonen på en dagstur til München, og i sin iver etter å beskrive den vakre byen, begynner sin nitide skildring av butikker, restauranter, cafeer og historiske hus og ølkjellere, allerede på flyplassen, for så å forflytte seg meter for meter, hus for hus inn mot sentrum, mens Graces tyske kollega peker og forklarer. 

Eller når han bruker et helt kapittel på å filleriste de lokale politikerne i sin hjemby, med en systematisk gjennomgang av sykehusets forfall. 
Et rasende avisinnlegg, som pussig nok befinner seg midt i en kriminalroman, og som redaktøren i grunnen godt kunne ha satt en tykk, rød strek over. 

Tåpelig tittel 

«Ikke død nok» er, den tåpelige tittelen til tross, en riktig så finurlig og spennende krim, med en intrige som overrasker hele veien. 
