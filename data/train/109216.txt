Bokanmeldelse:Toppen Bech: 
«Mormor, farmor. 
Håndbok for besteforeldre» 

Topp(ens) sjarmerende håndbok for besteforeldre, opplagt til glede for barn og barnebarna selv også! 

Sakprosa 193 sider 399 kroner Kagge forlag 

Toppen Bech har vært yrkesaktiv og en travel dame. 
Travel pensjonist også, som så mange i vår tid. 

Så får hun tre barnebarn ganske tett, og med ett står bestemor Bech overfor store utfordringer: 
Hvordan formidle kulturarven videre til nye generasjoner? 

Hvordan få dagens barn til å plukke opp og ta med seg videre tidligere generasjoners livsvisdom, allmenne erfaringer fra et enklere materielt liv, få dem til fascineres av folkesanger, viser, dikt, kunst? 

Denne morsomme og tvers gjennom sjarmerende boken etterlater liten tvil om at Toppen Bech har maktet denne tunge oppgaven, å nå fram til tre barn gjennom støyen av Idol, You Tube, TV-serier og bråkete musikk. 

Bech har ordet i sin makt, skriver tilsynelatende lett og slentrende full av humor. 
Men her er alvor bak prosjektet å-ta-seg-av-sine-barnebarn. 

Hun gyver på med krum hals, i hovedstaden er det meget mulig å ta barn med på løvesafari (Stortinget). 
Hun googler og bruker oppslagsverk og gir et vell av tips til besteforeldre som brått må steppe inn når foreldrene svikter, dvs. har «glemt» noe viktig de må gjøre. 

Her er klassiske og overraskende boktips, historier om konger og fanter, om kule museer og verdens syv underverk, Astrid Lindgren og Selma Lagerlöf, baketips, små og store snakketips for besteforeldre - ja, for foreldre også, helt sikkert. 

Best av alt, kan hende, er rett og slett den menneskelige fantasi, den bestemorske/farske fantasi ved sengekanten. 

Boken er vakker, med både morsom og sober design og illustrasjoner av Eivind Stoud Platou. 
En bok til å bla i - for barn og voksne. 
