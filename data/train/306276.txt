Er du en god høytleser, kan denne ABC-boka gi leselyst
ABC i ny drakt. 

ABC-bøker er ikke en sjanger med lange tradisjoner for spennende fortellinger. 
De har vært bruksbøker som skal lære barn å lese, men har ikke nødvendigvis lært dem å like å lese. 

Nå har vi fått to nye bøker som kan snu trenden: 
Mari Kanstad Johnsens bragenominerte «ABC» på bokmål, og Erna Osland og Inger Lise Belsviks «Bokstavsommaren» på nynorsk. 

Sistnevnte er et samarbeid med Nynorsksenteret og Lesesenteret, og opprinnelig laget som ressursmateriell for barnehagene. 

Gaver fra havet 

I likhet med Johnsens bok, som vi anmeldte til en femmer i fjor, er også Osland og Belsviks bokstaver omkranset av en sammenhengende fortelling: Zara (5) får i oppdrag å passe på storebror Styrk mens han snorkler. 
Hvis snorkelen forsvinner, skal hun blåse i tubaen hans, så mora hører det fra kontoret. 
Oppgaven blir fort kjedelig, men så lover Styrk å finne en gave til henne hver dag – én for hver bokstav i alfabetet. 

Han jukser litt, for de første bokstavene er Z og S. 
Søsknene blir presentert med hvert sitt bildeoppslag i boka, T for tuba får også ett, men deretter følger rariteter fra havet: 
«Ålekvabba», «O-skjelet», «eremittkrepsen». 
Bokstavene kommer hulter til bulter, ikke fra a til å som i en vanlig ABC. 
Tekstene er også altfor lange og avanserte til å kunne leses av en som ikke kan det fra før. 
De egner seg best til høytlesning, ett oppslag om dagen. 

Flat fortelling 

Bokstavrimene florerer, og det er flere ord i oppslaget som begynner på den aktuelle bokstaven. 
Det inviterer til skattejakt, men fordrer et godt samspill mellom leser og en aktiv høytleser. 

Mer problematisk er det at fortellingen er så flat og udramatisk, og helt uten spenningstopper, til tross for det risikofylte opplegget: 
En femåring som skal passe på at broren ikke drukner. 
Oppslagene blir også veldig skjematiske, med illustrasjon på ene sida og tekst på den andre, og lite ordentlig samspill mellom dem. 

Unntaket er oppslaget om Kuskjell. 
«Q-skjel», sier Styrk, for å fylle bokstavkvoten. 
Bildet bruker samme metaforikk og viser et skjell med en mystisk kuhale stikkende ut. 
Et kuskjell, slik et barn kan forestille seg det, og som dessuten ligner bokstaven Q på en prikk. 
