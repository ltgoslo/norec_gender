Bokanmeldelse:Morten Langeland: 
«Æ Æ Å» 

Spektakulær og utfordrende diktdebutant revitaliserer den poetiske marinzoologien og slår et slag for makrellen som lyrisk talerør. 

Dikt 67 sider 229 kroner Kolon 

Morten Langeland har nok lest sin Rimbereid, men står like fullt støtt på egne ben i denne originale debutsamlingen. 

En enkelt litterær stimfisk kalt makrellen er overdratt både livsperspektiv og språklighet, men forfatteren bruker dette ikke helt uvanlige grepet på en intelligent og mangetydig måte. 
Åpningsdiktet assosierer til Johannesevangeliet, men logoslyset er erstattet med høyere vannstand og vannskapninger med snakkebobler, og gudeskikkelsen Uhuru figurerer som en mer uforutsigbar utgave av Vårherre. 

Vi står overfor en filosofisk makrell som tematiserer både språket og stimen, reflekterer rundt en eksistens «i breddeløst tilværelsesosean» og anroper en fraværende konkyliesang, alt på uforfalsket sørlandsdialekt. 

Det meste skjer under havets overflate, på et sunket språks premisser, i denne samlingen, noe som også gjenspeiler seg i oppsett og ortografi. 

Begrepet «tekstnett» får her ny aktualitet. 
En så språkbegavet poesidebutant er sjelden vare her til lands, og prosjektet oppleves ganske så unikt. 
Det betyr sannsynligvis at Langeland må finne på noe helt nytt neste gang. 

Uansett skal det bli spennende å følge ham videre. 

VISSTE DU AT ... 

Forfatteren kommer fra Kristiansand og er født i 1986. 
Han bor i Oslo. 
