Bokanmeldelse:Arnaldur Indriðason: 
«Skuggasund» 

I sin tolvte bok på norsk fortsetter Arnaldur Indriðason med det han behersker aller best: 
Å skrive spenningshistorier lagt til dagens Island, men med lange tilbakeblikk til en annen tid. 

Og som så ofte hos Indriðason, er det også denne gangen med en delhistorie om noen som er blitt borte en gang – uten spor eller ordentlig forklaring. 

Det hele begynner med at en mann i 90-årene blir funnet død i sin egen leilighet. 
I seg selv ikke så mystisk selvsagt, helt til man under den obligatoriske obduksjonen finner spor som tyder på kvelning. 

Den pensjonerte politimannen Konrad fatter interesse for saken, og starter på frilansbasis sin egen etterforskning rundt skjebnen til den gamle mannen. 

Samtidig presenteres leseren for en historie fra krigens dager, da Island var tett besatt av allierte soldater. 
Det som på folkemunne ble kalt «Tilstanden» gjorde at mange islandske kvinner hadde forhold til de kjekke soldatene. 

Under et slikt stevnemøte kommer en islandsk jente og hennes amerikanske kjæreste over liket av en ung kvinne. 
Etterforskningen av denne saken ledes av en islandsk-kanadier med navn Thorson og hans islandske kollega Flovent. 

Gradvis avslører de to en intrige der hemmeligheter og huldretro spiller en sentral rolle. 
Snart kommer de også på sporet av en annen forsvinningssak der en ung kvinne på landsbygda trolig tok livet av seg, etter sigende fordi hun hadde blitt overfalt og voldtatt av de underjordiske. 

Ikke overraskende kobles snart historien fra i dag sammen med denne fra krigen, og Konrad avdekker hvordan gamle hemmeligheter leder til dramatiske handlinger i nåtid. 

Det handler om fedrenes synder, og sønnenes ønske om å holde dem hemmelige. 
Blant annet. 
Men også spanskesyken i 1918, tukling med spiritisme og gjennombruddet for moderne etterforskningsmetoder under krigen er blant temaene Indriðason spiller på, og som til sammen er med på å skape fine og troverdige tidsbilder underveis. 

I sekvensene fra dagens Island foregår mye av handlingen i hverdagslige leiligheter og gjennom rolige samtaler eldre mennesker imellom. 
Det høres kanskje ikke så umiddelbart spennende ut, men forfatteren evner å gjøre det både engasjerende og interessant på sin helt egne menneskelige og gjenkjennelige måte. 

«Skuggasund» er en sterk utfordrer til Jørn Lier Horsts «Blindgang» i konkurransen om sommerens beste nordiske krimnyhet. 
Tilrettelagt på beste vis til norsk av Silje Beite Løken. 
