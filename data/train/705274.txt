Hundreåringen som klatret opp en stige
Enda en bok om en fantasifull og livskraftig hundreåring. 
Men i sporene etter denne gamlingen, ligger det lik. 

Paul Sussman: 
Raphael Ignatius Phoenix’ siste vitnesbyrd. 
380 sider. 
Oversatt at Toril Hanssen. 
Cappelen Damm. 

De som har lest Paul Sussman tidligere, blir kanskje overrasket over "Raphael Ignatius Phoenix' siste vitnesbyrd". 
Dette er nemlig langt borte fra hans tidligere spenningsromaner, gjerne med egyptisk historie som base. 
Her får vi en hundreårings selvbiografi, et manus Sussman faktisk skrev før han debuterte som spenningsforfatter og som er gitt ut etter at han døde i 2012. 

Boken kunne like gjerne båret tittelen "Hundreåringen som klatret opp stigen og begynte å skrive om alle drapene han har begått", for dette er en ellevill beretning i et slags grenseland mellom burlesk komedie, krim og magisk realisme. 
Vi møter Raphael som sitter på et slags slott i utkantstorbritannia og fyller veggene med skrift - han skriver sitt liv. 
Han skriver fra tak til gulv, forbi dører og opp trapper, fra i dag og tilbake til fødselen. 
Og han må bli ferdig til nyttårsaften - da fyller han 100, og da vil han ende sitt liv. 
Ideen er i og for seg morsom, men den er litt anstrengt, og Sussman tvinger sine sprelske ideer på plass. 
Sussman, eller Raphael, forteller om livet på aldershjemmet der han kastet sin plagsomme romnabo ut vinduet. 
Han beretter om årene som 70 år gammel rockestjerne i det psykedeliske bandet Executioners som gjorde det stort med låter som "Psychedelic Psychopath" og "Quintessesce of Dust" - her står det ikke på fantasien. 
Han skildrer årene med suksess i Hollywood, og han beveger seg bakover i tid, mot sin egen fødsel, via kriger og butlerjobber og påfølgende drap, ti i tallet. 
Om han er en Forrest Gump som har opplevd de underligste ting, eller om han er en lystløgner av Münchhausens kaliber, får bli opp til leseren å bedømme. 
Resultatet er uansett underholdende enkelthistorier, nesten som noveller, knyttet sammen av rammefortellingen om Raphael i slottet. 
Innimellom er det ustyrtelig morsomt, men oftere er det krampaktig, nesten 400 siders påfinneri blir i meste laget. 
