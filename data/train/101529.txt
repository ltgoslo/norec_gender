Barnejockeyen
En tankevekkende liten roman dette, om et røft liv i et samfunn der barn blir misbrukt og trent opp til å delta i livsfarlige konkurranser, kamelløp. 

Etter en storflom i India mister en liten gutt hele familien sin. 
Han blir tatt med på en biltransport full av barn som selges til diverse lugubre personer og virksomheter. 
Under fangenskapet i India passer han på og knytter seg til en liten pike, Daya, inntil hun blir solgt til en mann, rømmer, og selges igjen. 

Gutten som er hovedperson, er navnløs inntil han får navn etter byen Santiago, i det han ender i et røft fangenskap hos en sjeik i De forente arabiske emirater. 

Barna arbeider seg til blods og nesten til døde i ørkenens hete, og det er slag og hersing og overgrep av alle slag. 

Santiago havner først i gjengen med stallgutter som må bære tungt, skuffe møkk og utføre alskens tjenester. 
Han fascineres av kamelene, har en indre styrke og drivkraft og vil bli jockey i de berømte kamelløpene. 

Santiago har får også noen omsorgsfulle voksne, Babamir og Ardan, som holder sin hånd over den spedlemmede gutten i det barske samfunnet, lærer ham arabisk og hvordan han skal oppføre seg for å overleve. 
Ardan trener Santiago opp, og han gis sjansen til å ri sjeikens kameler. 

I sjeikens harem oppdager Santiago Daya, og dermed blir boken litt i overkant feelgood-lesning midt oppe i all vold. 
Sjeiken aksepterer Santiagos verbale utfordring om å få Daya. 

Kan det virkelig ende slik at Santiago ved å vinne et kamelløp kan vinne Daya og ham selv til frihet? 
Det må leseren finne ut av selv. 

Boken er skrevet av en norsk forfatter under pseudonym, stort flere opplysninger er det ikke å få fra forlaget. 
En lettlest sommerbok, dette. 
