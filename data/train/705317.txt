Oppskrytt, men helt ok
Enten er svenske spenningsforfattere ekstremt paranoide. 
Eller så er svensk sikkerhetspoliti overalt. 
Alltid. 
Spooky... 

Arne Dahl: 
Utmarker. 
366 sider. 
Oversatt av Einar Blomgren. 
Cappelen Damm. 

«Den beste svenske kriminalromanen noensinne» står det på forsiden av Arne Dahls «Utmarker», og sitatet er hentet fra avisen Sydsvenskan. 

Nåja. 
Jeg har ikke lest alle svenske krimromaner, likevel ville ikke Dahls paranoide krimhistorie havnet på min Topp 10-liste en gang. 
Det betyr ikke at storyen er svak, «Utmarker» er en ganske mørk, intens og spennende thriller, befolket av skikkelser som passer godt inn i den politiske, svenske krimtradisjonen der heltene aldri er rene, der lovens voktere alltid spiller dobbelt, der hemmelige tjenester alltid trekker i usynlige tråder, og der det altså ikke finnes noen enkel løsning på noe som helst. 

Her handler det om en 15 år gammel jente som er savnet, en politimann som ser likheter med andre saker, en mistenkt som slett ikke er den hun utgir seg for å være, en fortid som knytter helter og skurker sammen i uhellige allianser, og koblinger mot terror som naturligvis fører til at det svenske sikkerhetspolitiet ikke tillater en fri og uavhengig etterforskning. 

Dermed er hovedpersonen i klinsj med alt og alle helt fra starten, og like selvfølgelig får vi et uvanlig partnerskap mellom den uryddige politimannen og den hemmelige agenten. 
Begge disse er godt beskrevet, og så langt funker det – til og med tilbakeblikkene i kursiv, som binder hovedpersonene sammen på måter de selv har fortrengt, skaper driv og spenning. 

Men tre ting trekker ned: 
Dahl er unødig pompøs i språket sitt: 
«Viserne tikket sakte fram, og det var som om han så det fine lille urverket klikke fram hvert eneste sekund fra intetheten.» 

Puh… 

Og er vi ikke snart ferdige med sadistiske forbrytere med hemmelige kjellerrom og mekaniske torturinnretninger? 

Det tredje minuset skal jeg ikke røpe, du finner det på siste side. 
