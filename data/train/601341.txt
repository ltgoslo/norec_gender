Godt dokumentert, men demagogisk
Løgnindustrien er lettskrevet, bredt internasjonalt orientert og full av detaljer. 
Forfatteren vil balansere den informasjon internasjonale media formidler av den israelsk-palestinske konflikten og den arabisk-muslimske verden, fordi han mener den er infisert av påstander om at Israel er roten til alle Midt-Østens problemer. 
I bunnen av hetsen finner han gammelt muslimsk jødehat fra lenge før staten Israel oppsto. 
Det er her roten til konflikten ligger. 

Forfatteren er jemenittisk jøde, født i1954, bosatt i Tel Aviv, politisk venstreorientert, utdannet i samfunnsfag, historie og juss, med lang karriere som journalist, debattredaktør og kommentator i de israelske storavisene Ma’ariv og Yedioth Aharonoth. 

I følge forfatteren, vil islamske, palestinske ledere utrydde Israel og kaste jødene, ”som stammer fra griser og aper,” på havet. 
Fredsavtale med Israel ville være å anerkjenne staten. 
Hamas og Hizbolla har uttalte mål om å utslette Israel, drepe alle jøder og ”vantro”, kristne og sekulære muslimer, legge under seg hele verden, opprette kalifat og innføre sharia-lover. 

Forfatteren hevder at ingen arabere har det materielt så godt som de israelske araberne. 
Og ingen dreper så mange muslimer som muslimene selv, i motsetning til Israel, som forsøker å krige så ”skånsomt” som mulig, selv om fienden gjemmer seg blant sivile. 
Dette underslås i vestlige media, skriver han. 

Yemeni mener det er absolutt berettiget å kritisere Israel. 
Han går kraftig i rette med ”løgnere” i egne israelske og jødiske rekker. 
Israel er et åpent demokrati, med en til dels heftig åpen politisk debatt og en språkbruk ingen muslimske kulturer og stater ville tillatt. 
Der fins ingen ytringsfrihet. 
Opplysningstiden og humanismen nådde aldri den muslimske verden. 

Løgnindustrien er en godt dokumentert debattbok som gir nyttig informasjonsmotvekt, men som noen ganger blir ensidig og demagogisk — i likhet med dem boka argumenterer mot. 
Indeks savnes. 
