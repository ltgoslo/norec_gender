Tynt om Einstein
112 sider Kr. 198,- Cappelen 

Den nøyer seg med å beskrive de ni dagene Einstein oppholdt seg - som foredragsholder - i Kristiania i juni 1920; hvor han bodde, hva han gjorde hele dagen, hvem han snakket med. 

Alt i minste detalj. 
Vi får vite hva det kostet å kjøpe billett til hans foredrag, hvor han la sine spaserturer hen, ja, hva han spiste og drakk da det ble arrangert «piknik» for ham på Snarøya: suppe, brød og vin. 

Interessant for noen, kanskje. 
Men neppe mange. 
Forfatteren spenner buen for høyt når han i begynnelsen sier at «store deler av fremstillingen bygger på materiale som ikke har vært kjent tidligere». 
Kan nok være. 
Men er det nødvendig å kjenne det? 

Enkelte vil kanskje notere seg med interesse hvordan det gikk til at Einstein overhodet ble invitert til Norge, hvem som sto bak. 
Hvilken behandling hans teorier fikk. 
De vil få beskjed. 
Men det er ikke nok til å fylle en hel bok om Einstein i Norge med. 

Hadde det ikke vært for de tre populærvitenskapelige foredragene om relativitetsteorien Einstein holdt i Aulaen i Oslo - og som gjengis in extenso i boken - ville hele greia vært bortimot overflødig. 
Dessverre. 
Men foredragene er bra. 
Ligner til forveksling de andre fremstillinger den berømte forsker har gitt andre steder. 
