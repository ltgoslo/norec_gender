Blant glade guder på Olympen
Oversatt av Arne Torkelsen. 
Frifant forlag, 359 sider. 
Kr. 368,- 

Det har ikke vært så lett - fortellingene og mytene om Zevs og Hera, brødrene deres, Poseidon og Hades, den skjønne Afrodite og den festglade Dionysos, de kloke og opphøyde Athene og Apollon - de finnes spredt omkring i utallige skrifter og diktverk. 
Noen samlende gresk bibel fantes jo ikke. 
Homer har en del, de greske dramatikerne har mer, Hesiod enda mer. 
Og rundt omkring i den greske oldtidslitteraturen fantes det mengder av andre mindre myter og mytiske trekk. 

Alt dette har den maurflittige danske lektor og skribent Chr. Gorm Tortzen nå samlet og utgitt i et ruvende verk, «Antikkens mytologi», som nå foreligger i oversettelse til norsk. 
Her får du flesteparten av de gamle greske mytene fra gammel og nyere tid servert på en lettfattelig måte. 
En måte som også gjør det direkte morsomt å lese dem. 
De greske gudene og gudinnene var jo handlekraftige, lidenskapelige og voldsomme som få. 
Man får også en oversikt man er takknemlig for - det finnes ingen annen på nordiske språk nå, så vidt anmelderen vet. 

Verdifull er også den avsluttende leksikondelen av verket. 
Her kan man slå opp og lese kortfattede meddelelser om hver enkelt av de mytiske personer og om begreper som hadde med antikk mytologi å gjøre. 
Hvem var egentlig Hefaistos? 
Fedra? 
Prometheus? 

Det får du vite i denne boken, som forlaget anbefaler slik: 
En av de mest omfattende fremstillingene av antikkens guder og helter som er utkommet i Skandinavia. 
Forlaget har helt rett. 
Det er en viktig og vektig bok. 
Anbefales! 
