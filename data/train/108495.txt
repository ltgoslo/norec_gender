Frihetens pris
Oversatt av Arne-Carsten Carlsen 288 sider Kr. 349,- Damm 

Fargerik beretning om et kunstnerliv i skyggen av politisk galskap. 

Den britiske suksesshistorikeren Antony Beevor har tatt en pause fra sine mastodontiske verk om den annen verdenskrigs viktigste brennpunkter. 
I stedet tar han i denne boken for seg et enkeltmenneskes liv og skjebne. 
Nærmere bestemt Olga Tsjekhova, dikteren Anton Tsjekhovs niese, som til tross for sin russiske herkomst fikk det store gjennombruddet som skuespiller i Nazi-Tyskland. 

Og som etter all sannsynlighet opererte som spion for russiske myndigheter, der hun vanket blant Hitlers aller mest betrodde menn. 

Dette er en biografi av den klassiske sorten, der Beevor tar seg god tid til å rulle opp Tsjekhovas fargerike familiebakgrunn. 
Boken inneholder medrivende tidsbilder fra Russland før og etter revolusjonen, i tillegg til at den gir et interessant innblikk i miljøet rundt Stanislavskijs banebrytende Moskva Kunstnerteater. 
Blant mye mer. 

Skuespillermiljøets politiske naivitet og uvitenhet gir en mulig forklaring på hvordan Olga Tsjekhova så tilsynelatende ubesværet kunne holde balansen med ett ben i Stalins Russland og et annet i Hitlers Tyskland. 

Likevel er det åpenbart at hun måtte betale en høy pris for sin kunstneriske utfoldelse på fremmed jord, der den fundamentale usikkerheten var hennes mest trofaste følgesvenn. 

Først og fremst er derfor dette en bok om hvor langt et enkeltmenneske kan komme, utstyrt med den rette kombinasjonen overlevelsestrang og tapperhet. 
Og litt løgn. 
