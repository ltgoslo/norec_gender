Bokanmeldelse:Jon Ewo: 
«Ranglebein og Skrømt» 

Første bok ut i en skremmeserie for barn. 

Barnebok 64 s. 159 kr. Cappelen Damm 

Ewo har hatt stor suksess med barnbokserien om Otto Monster, en humoristisk serie om monsteret som er altfor grei. 

Blandingen av det skumle og det humoristiske preger ofte tekstene hans, og i denne nye serien drar han det enda lenger. 

Sammen med illustratør Reidar Kjelsen har han skapt en skremmefortelling med røtter i folketro og eventyr. 

Vi møter Ranglebein og Skrømt, to dauingsøsken som lever et vanlig dauingliv på kirkegården Kveldsblikk. 
Men de vil gjerne bli litt skumlere, lære seg å skremme skikkelig. 
De rømmer for å finne Ondskapens Fyrste, mesterskremmeren. 
Alt går selvfølgelig ikke etter planen. 
På veien møter de kjente og farlige skikkelser fra mytologi og eventyr. 

Fortellingen er den første i rekken, og jeg savner en noe fyldigere etablering av hovedpersoner, sted og tid. 
Her kastes vi raskt inn i handlingen, og resten av teksten er mye dialog og mindre fortelling. 

Jeg får en følelse av at det haster å komme i gang, men ikke helt hvorfor. 
Barn er utålmodige lesere, men jeg tror historien kunne tjent på å hekte dem sterkere på fra start. 
Selv om illustrasjonene er groteske og underbyggende og sikkert skremmer mange lesere, oppleves fortellingen som litt hastig. 
