Bokanmeldelse:Anders Ravik Jupskås: 
«Ekstreme Europa» 

Grundig introduksjon til de politiske miljøene på ytre høyrefløy i Europa. 

Sakprosa 254 s. 299,- Cappelen Damm 

Det er ikke alltid lett å holde tungen rett i munnen når man skal diskutere politisk ekstremisme. 

Såkalt fremmedfiendtlige partier har fått betydelig oppslutning i flere land, men i hvilken grad kan de egentlig sammenlignes med det norske Fremskrittspartiet? 
Og fins det egentlig en forbindelse mellom voldelige snauskaller og veldresserte parlamentarikere? 

Anders Ravik Jupskås, som er doktorgradsstipendiat ved Institutt for Statsvitenskap ved Universitetet i Oslo, vil gjerne rydde opp i begrepsbruken. 

I sin nye bok om det ytre høyre i Europa skiller han klart mellom tre miljøer; de høyreekstreme, de høyreradikale og høyrepopulistene. 
Frp hører med blant de siste. 

Jupskås finner at det eneste som forener disse tre gruppene er innvandrerkritikk, mens populistene skiller seg tydelig ut ved å være demokratisk innstilt. 

Han presenterer blant annet nyere forskning om årsakene til at slike miljøer og partier får oppslutning. 

Boken er tettpakket med informasjon, men fremstillingen flyter fint. 
Jupskås inntar også flere posisjoner som gjør boken til et godt utgangspunkt for videre debatt. 
Dette er forskningsformidling på sitt beste. 
