En krim som ikke akkurat gir mersmak
Lite troverdig fra Thomas Enger. 

18 år gamle Even Tollefsen går inn i en overfylt rettssal i Nedre Romerike tingrett. 
Han skal forklare seg i en grufull drapssak, der to elever ble funnet drept på Fredheim videregående skole. 
En av dem var kjæresten Mari, som hadde slått opp med ham noen dager tidligere. 
Even svarte den gang med en melding som åpnet med «Jeg kommer til å finne deg før eller seinere, Mari.» 

Evens vitnemål er utgangspunkt i denne jeg-fortellingen, der vi ikke helt kan stole på det Even sier siden han er en av de hovedmistenkte. 
Mistanken mot ham forsterkes når vi får vite at et vitne skal ha sett ham i vinduet der Mari ble drept, mens han selv påstår han var hjemme den kvelden. 
En tredje elev blir drept, også her med Even som en av de mistenkte. 

Crossover 

Thomas Enger er mannen bak krimserien om Henning Juul. 
Han fikk U-prisen for den creepy krim-fantasyen «Den onde arven» (2013). 
«Killerinstinkt» er såkalt crossover-litteratur, skrevet for unge voksne. 
Det er en veletablert internasjonal sjanger, men foreløpig ikke så vanlig her. 
Engers bok gir ikke akkurat mersmak. 

Plottet er spennende nok. 
Fortellingen avdekker mulige forbindelser til Evens barndom, der faren døde i en bilulykke med moren som eneste passasjer. 
Den nervøse og drikkfeldige moren har aldri villet snakke om hva som egentlig skjedde. 
Mistanken mot Even, der til og med hans beste venner ikke tror ham, gjør at han selv begynner å undersøke. 
Han får hjelp av en eksentrisk onkel og en i overkant ivrig journalist. 

Men noe skurrer i fortellervinklingen. 
Rammen er Evens vitneforklaring, der aktorens spørsmål setter i gang hans gjenfortelling. 
Men dette blir kunstig og rotete. 
Avslutningen er overraskende nok, men ikke særlig troverdig. 
Det er også flere ting vi ikke får svar på. 
Troverdigheten svekkes ytterligere av Engers overflatiske karaktertegninger. 
