Barneboka om porno kan redusere skam og usikkerhet
Barn ser det de er modne for, mener anmelderen. 

Det er en gave å ha en så lydhør og nyfiken poet som Gro Dahle i barnelitteraturen. 
Sammen med illustratørektefelle Svein Nyhus har hun skapt klassikere som «Sinna Mann», «Roy» og «Håret til mamma». 
«Akvarium» fra 2014 er et høydepunkt. 
Boka er en vakker, allegorisk fortelling om omsorgssvikt. 
I «Sesam Sesam», illustrert av Kaia Dahle Nyhus, tematiseres barns møte med nettporno. 

Hovedpersonen 
Al synes det er greit å dele nesten alt med storebror Kas. 
Det er fint å dele rom, «fint å høre Kas sove. 
Fint å ligge i mørket og høre broren puste. 
Fint å høre det summe og nynne i bygningen». 
Det er ikke fint å dele PC. 
Al blir så «utålmodig at det knitrer i nakken». 
Men endelig, etter at broren og kompisene er ferdige, er det Als tur. 

Synet som møter ham på skjermen er «gigantiske pupper. 
Romper. 
Rumpehull. 
Kjempesvære, kjempelange, kjempestive tisser». 
Al vil vekk, men fingeren klikker seg videre «helt av seg selv». 

Invasjon 

Illustratør Nyhus har en krevende oppgave. 
Al føler seg invadert - av det som foregår på skjermen, av Kas’ venner, av moren som oppdager ham. 
Rommet rundt ham blir «tett og trangt». 
En viktig oppgave for illustratøren er å unngå å invadere leseren. 
Grenser bør skubbes, ikke trampes ned. 
Blir uttrykket for voldsomt kan leseren lukke seg for innholdet. 
Nyhus balanserer klokt og stødig. 

Fordi teksten er såpass uttalt, holder hun litt igjen. 
Hun lar intensiteten i bildefortellingen følge en kurve: 
Den begynner i det blågrå, dempede. 
Så øker det ekspressive trykket, med sterke farger i de mest følelsesladde og skamfulle partiene, før fortellingen avsluttes i det kjølige og rolige, når rommet rundt 
Al er luftig og stort igjen. 

Barn ser det de er modne for. 
Her vil nok bildene virke sterkere på skolebarn enn på barnehagebarn. 
Kun ett av bildene er røft. 
Det viser en kvinne som kniper øynene igjen, som i smerte. 
Den smerte vil barn gjenkjenne. 

Nettporno 

Dahle skriver rytmisk, sensitivt, godt. 
Hun trekker en parallell til eventyret om Ali Baba og de førti røverne fra «Tusen og én natt». 
Sesam Sesam er ordene brødrene Kasim og Ali bruker for å få opp dørene til røvernes hule. 
Også dørene som åpnes for Kas og Al fører til gull. 

Men nettet har også mørkere hulrom. 
Her er de voksne avgjørende, og moren til Al løser situasjonen godt. 
Hun øker ikke guttenes skamfølelser, men forklarer porno som «skuespill for voksne». 
Denne leseren hadde nok likevel uttrykt seg i mer kritiske ordlag. 

Pedagogisk 

Vi trenger bøker om dilemmaer som barna møter. 
At barnebøker har et tydelig pedagogisk formål, som å forklare porno, er ikke et problem. 
Forutsetningen er at det kunstneriske nivået er høyt. 
Det er det hos Dahle, som tidligere har skrevet om skilsmisse, incest, vold, depresjon. 
Denne gangen takker hun et incestsenter for å ha gjort henne «oppmerksom på hvor utbredt porno er blant barn og unge». 

Og «Sesam Sesam» kan redusere skam og usikkerhet, og åpne for samtaler om porno. 
Samtidig er de aller beste bøkene mindre drevet av én intensjon. 
De er videre. 
Et forsiktig ønske for neste bok er derfor; mindre opplysning og forklaring, mer fantasi og forunderlighet. 
For minsten trenger også den fabulerende Dahle i sin verden. 
