Brennhet thriller
Thomas Marco Blatt har skrevet en intens klimathriller om en verden som er gått av hengslene. 

Thomas Marco Blatt har skrevet en fortettet roman om en mor og en datter på ferie i Portugal. 
Etter hvert som hetebølgen presser gradestokken opp mot femti grader, utvikler den seg til en apokalyptisk klimathriller. 

Trykkende varme 

De har reist til Algarvekysten for å komme bort fra alt som minner dem om en dramatisk bilulykke sist vinter. 
Moren er søvnløs, mens datteren føler seg overvåket av hotellpersonalet. 
Etter ulykken har ektemannen flyttet fra dem. 
Han vil at de skal utredes av en psykolog og sender truende tekstmeldinger. 
Det er altså ikke bare trykkende varmt, men de er også under konstant press. 

Da de mistenker at noen har snoket i sakene deres, flykter de nordover. 
Men heller ikke der føler de seg trygge. 
For hver dag stiger temperaturen, og med stort sett sikre grep skrus spenningen til. 

For ikke bare skildrer 
Blatt den kaotiske stemningen under ferieoppholdet, men i korte tilbakeblikk får vi også brokker av deres forhistorie. 
Når den skjebnesvangre bilturen skildres i andre kapittel, vet vi hvordan den vil ende. 
Det skaper en intens kontrast mellom familieidyllen i bilen og den varslede ulykken. 
Men også på mer diskrete måter plasserer Blatt varsler om farer og død omkring i sine flakkende skildringer. 

Av hengslene 

I forbifarten nevnes den engelske jenta Madeleine som forsvant under et ferieopphold i samme område. 
Et airconditionanlegg virker ikke, barstolene er vaklevorne. 
Den frittstående prologen åpner med ordet «døden» og skildrer hvor «de levende […] til slutt forsvinner i tiden slik en sølepytt tørker ut i sola». 
Den lumre stemningen lades effektfullt av urovekkende poetiske bilder. 

Tidvis tyr Blatt til litt forslitte virkemidler. 
Som da moren tror en turist forfølger dem, mens han bare skal levere noe de har glemt. 
Den flakkende stilen gjør det også litt vanskelig å få tak på vendepunktene i handlingen. 
Men først og fremst er «Tiden er ilden vi brenner i» en spennende poetisk thriller om en verden som er gått av hengslene. 
