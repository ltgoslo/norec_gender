Bokanmeldelse:Britt Karin Larsen: 
«Før snøen kommer» 

Som en mild kjærlig gudsmoder iscenesetter Britt Karin Larsen sine finnskoginger i «Før snøen kommer». 

Roman 461 sider Kr 329,- Cappelen Damm 

Fugleperspektivet gir plass til et mylder av karakterer og gir rom til filosoferinger, spørsmål og betraktninger. 

I fjerde bok i Britt Karin Larsens romanserie om livet på Finnskogen er det nye tider. 
Kapitalkreftene omformer og henter ut mennesker fra landsbygda til byene og Amerika som lokker med arbeid, penger og nye muligheter. 

Det ufattelige slitet er ikke lenger eneste alternativ. 
Tømmerbaronene strekker sine grådige fingre inn til Finnskogen og lokker undertrykte bygdefolk til å selge skogen til latterlig lave priser ved hjelp av brennevin og uforståelige kontrakter. 

Finnskogens storbønder merker at de ikke lenger kan betale arbeid med naturalia. 
Vi gjenser de ufattelige overlevelseskunstnerne Lina og bjørnejegeren Taneli i deres livs høst. 
To av barna har flyttet ut av skogen til Christiania og Amerika. 

Forandringene kommer etter bokens høydepunkt, bryllupet i Mostamägg, som lukter sanseløs hamsunsk folkelivsskildring med dans og fri flyt av sprit og kroppsvæsker. 
Finnskogens dødsdans? 

En etter en dør de gamle sliterne og profesjonene med dem. 
En tømmerfløter blir drept av ni tømmervase, Taneli dør etter sin siste bjørnejakt og en gammel kone får treet hun sager over seg. 
Det gamle finske språket dør ut og norsk og svensk tar over. 

Men en musiker med finnskogblod ser til å samle folkemusikken derfra. 
Alt skildret i et nydelig språk med sprelsk levende karakterer og flotte naturskildringer. 
Forfatteren imponerer med sine kunnskaper om samspillet mellom planter, folk og dyr. 

Historiske romanserier blir ikke stort bedre enn denne. 
BERIT KOBRO 

Visste du at ... 

De tre første bøkene i romanserien er «Det vokser et tre i Mostamägg» (2009), «Himmelbjørnens skog» (2010) og «Som steinen skinner» (2011). 
Forfatteren debuterte i 1978 og er ettertrykkelig prisbelønnet. 
Larsen har også skrevet en flott trilogi om norske tatere. 
