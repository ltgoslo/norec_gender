La dem spise kake
Hvis du er ute etter et grundig oppslagsverk med norsk tradisjonsbakst, er denne boka bankers. 

Mens forrige sesongs vinner av konkurransen "Hele Norge baker" laget en bok proppet med hippe cupcakes, fargerike macarons og til dels kompliserte kreasjoner, har årets vinner satset på å presentere langt mer tradisjonelle bakverk. 
Iren Sandholt har laget en bok som vil kunne fungere som oppslagsverk for alle som skal invitere til kakeselskap, enten det er bursdagsselskap for minstemann, sommerfest eller juleselskap. 
Eller om man ganske enkelt vil ha noe godt til kaffen midt i uka. 

Sandholts bok er delt inn i oversiktlige kapitler etter bruksområder og tema. 
Her er det et bredt utvalg av sjokoladekaker, festkaker, formkaker, gjærbakst og julekaker, for å nevne noe. 
Vanskelighetsgraden varierer, men det aller meste her burde være overkommelig for de fleste. 
Et par smaksprøver viser også at resultatet blir akkurat som det skal, om man følger forfatterens gode anvisninger. 
Oppskriftene er grundig forklart og lette å følge. 
Sandholt har også lagt ved et nyttig tips til hver oppskrift. 
Her lærer vi litt av hvert om både oppbevaring, råvaretemperatur, tilbehør og akseptable snarveier.Fotograf Rune Bendiksen leverer stilfulle bilder blottet for dilldall. 
Her er det selve bakverkene som skal vises fram, ikke serviset eller forfatteren selv. 
Og de fungerer helt etter intensjonen: 
Man får lyst til å bake, og til å spise. 

Som tittelen antyder, er det ikke så mange nymotens sprell å finne her. 
I den grad forfatteren forsøker seg på utradisjonelle vrier, er det ved å modernisere allerede eksisterende klassikere, for eksempel ved å servere napoleonskake med tyttebærkrem. 
I en tid da det er lettere å finne oppskrifter på det siste innen cupcakes enn å lære å lage gamle travere som krydderkaker og kransekaker, er dette et kjærkomment bidrag til den alltid voksende kakeboksamlingen. 
