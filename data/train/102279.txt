Bokanmeldelse:Antti Tuomainen: 
«Helbrederen» 

Intens og særegen thriller om et samfunn i fullstendig forfall. 

Krim 189 sider 339 kr. 
Font forlag 

I løpet av to dager før jul spenner Antti Tuomainen ut sitt dramatiske lerret så leseren får frysninger. 

Verden er rammet av klimakrisen, Bangladesh synker, det bryter ut pest, India og Kina er i krig i kampen om vannreservene i Himalaya. 

Skogbrannene i Amazonas er uslukkelige. 
I Finland herjer flom og brann, kriminaliteten øker, politiet står maktesløst, vaktselskapene popper opp - korrupte og voldelige. 
Folk flykter mot nord, der man ennå kan leve i karrige kår. 

I kaoset i Helsinki forsvinner kona til Tapani Lehtinen. 
Johanna er journalist som leter etter en mann, Helbrederen, en seriemorder som tar livet av forretningsfolk og deres familier, de gis ansvaret for klimakrisen. 

Tapani får arbeide på politiets datamaskiner, de har ikke ressurser til å lete etter savnede. 
Han skaffer seg en drosjesjåfør som brøyter seg fram i ødelagte og farlige gater. 

Gjennom små tette scener, i en story som utspiller seg over to dager før jul, konfronterer Tapani gamle venner og miljøer og får presset ut nye informasjoner om Johanna. 

Helbrederen og Johanna har hatt et forhold, de var aktive i studentårene i en radikal, voldelig miljøorganisasjon. 
Johanna er i akutt fare. 
Undergangsscenene som Tuomainen pensler ut, med brann, korrupsjon, vold og brutalitet, i en mørklagt og farlig by, gjør stort inntrykk. 

Oversatt av Merethe Eidstø Kristiansen. 
