Bokanmeldelse:Ståle Solberg Skjæveland: 
«Mairegn. 
Politi og parti i Stavanger i krig og fred 1940–1950» 

«Mairegn» er en sjelden familiehistorie, et forsvarsverk og fascinerende rogalandshistorie. 

Det er ikke sjelden kost å lese sakprosa som forsvarer Nasjonal Samling, men ikke ofte kan vi lese om en politifamilie med så mange aktive medlemmer. 

Om lag 40 prosent av norsk politi ble medlemmer av NS. 
Seks i denne familien var i politiet: 
Pater familias Olaf Gabriel Skjæveland (ordenspolitiet, NS-medlem fra 1933, satte blant annet opp lister over politisk upålitelige politifolk i 1943), sønnene Ørnulf (i Stapo fra mai 1943), Finn (i Stapo fra november 1943), Kurth (i SS-Division Wiking, deretter Stapo fra oktober 1942), Marthon (assistent for politipresidenten i Stavanger) og nevøen Martin. 

Forfatteren Ståle Solberg Skjæveland er sønn av Finn og skriver med sympati for NS og familiens valg, som den klassiske kritikken om at historien ville blitt annerledes om regjering, kongen og hans familie «hadde blitt igjen hos sitt folk». 

Krigs- og okkupasjonshistorien fra Rogaland fylke og Stavanger by er fortalt gjennom tiårene fra flere vinkler. 
Politifamilien Skjæveland har selv bidratt i renvaskingskampanjer av egen historie. 
Denne boken fremstår også som en rettferdiggjøring, ved at Ståle Skjæveland ønsker å la «familiens stemme slippe til». 

Boken er full av detaljer fra utviklingen i det okkuperte Stavanger og Rogaland, med mange unike bilder fra familiens arkiv. 
Her er redegjørelser fra omstridte skyteepisoder, drap, tortur – fra ett synspunkt. 
Og – med et meget interessant innblikk i familiens liv, disputter og dilemmaer, og ikke minst etter 1945 om fangenskap og møtet med storsamfunnet. 

Familien Skjæveland har vært så omfangsrik at de har kunnet hegne om en alternativ historieforståelse, her i ferskeste utgave. 
Boken avsluttes, ikke tilfeldig, med partiprogrammet til NS fra 1934 og NS' kommuneprogram i Stavanger samme år. 

GURI HJELTNES 
