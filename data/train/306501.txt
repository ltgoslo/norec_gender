Ny bok:Tragisk utgang for Olje-Norges far 

En bitter og ensom mann forteller til Berit Ruud Retzer. 

Denne biografien har én uomtvistelig styrke ingen kan frata forfatteren Berit Ruud Retzer. 
Som translatør og frilansjournalist i Haag opparbeidet hun fortrolighet til daværende folkerettsdommer Jens Evensen, som etter Treholt-saken hadde bestemte seg for aldri mer å si noe til pressen. 

Retzer fikk den ensomme Evensen i tale på stamstedet «Le Bon Mangeur», og i «Mannen som gjorde Norge større» kan vi nå for første gang lese lange, ordrette utdrag av disse samtalene, eller enetalene. 

Kontroverser 

Her må vi opplyse at forfatteren i 1999 utga en såkalt uautorisert biografi om Jens Evensen, og at den foreliggende utgaven på Gyldendal er en ny og delvis annerledes versjon av «Makten, myten og mennesket». 
Det hører med til forhistorien at samarbeidet underveis, mellom Berit Ruud Retzer og Jens Evensen og hans etterlatte familie, ble brutt. 

Så til den nye biografien: 
Det dramatiske høydepunktet er utvilsomt kapittelet der Jens Evensen snakker ut om Arne Treholts fall. 
Følelsesmennesket Jens Evensen opplevde at han ble sveket, ikke bare av spionen, men også av toppene i Arbeiderpartiet, som i årevis hadde holdt ham utenfor og ikke brakt videre sine mistanker: 
«Jeg ble aldri underrettet, nei. 
Det kommer jeg aldri over, jeg kommer til å være fornærmet i resten av mitt liv, og jeg er blodig krenket av disse drittsekkene.» 

Ordrette, sammenhengende sitater som disse er det mange av i biografien, de fyller side etter side; det er både en styrke og en svakhet. 
Styrke fordi vi får høre Jens Evensens ufiltrerte ordstrøm, svakhet fordi direkte, muntlig tale sjelden framstår som godt språk på trykk. 

Rett fram 

Som biograf følger Berit Retzer sin mann gjennom livet. 
Det blir derfor mye repetisjon av den nære norgeshistorien; hele den fantastiske karrieren rulles opp i kronologisk orden, istemt enetaleren Evensen, som kommenterer og analyserer – med en bitter undertone. 
Men blir vi kjent med mennesket Jens Evensen? 
Jeg synes forfatteren lykkes best i små glimt, små øyeblikksbilder – som at 77-årige Evensen sa «hva behager» og alltid reiste seg for en dame. 
Intervjuer med venner og medarbeidere bidrar bra. 

Retzers beretning om Jens Evensens siste år, preget av Alzheimer, familiekonflikt og arvestrid, er trist lesning og står i kontrast til den kraftfulle, hardtarbeidende, joviale – og noen vil si geniale – Jens Evensen, som vi kjenner fra glansårene rundt 1970 og 1980. den visjonære hovedarkitekten bak den nye havretten som gjorde Norge fire ganger større. 

Søndag 5. november er det 100 år siden Jens Evensen ble født. 
Berit Ruud 
Retzer har antakelig rett når hun skriver at mange unge mennesker i dag ikke vet hvem som er Olje-Norges far. 
Det inntrykket kan denne biografien bidra til å bedre. 
