Terje Kleiven:«Draumen om Gongga Shan» 

178 sider Pris kr. 298,- Samlaget 

Like sjokkerende som revyvisens «katt blant hermelinerna» må den 52-årige debutanten Terje Kleiven virke blant våre stilsikre veteraner i den klassiske naturboksjangeren. 

Katt er for øvrig et alt for svakt uttrykk for denne fjellgaupen fra Vågå. 

Listen over hans klatreturer er like svimlende som bokens bilder. 
Den forklarer også hvorfor han ikke har rukket å skrive før nå. 
Når det gjelder bildene, har Kleiven også fått bidrag fra klatrerkollegaen Ulf Ryen. 
Også han er egentlig bygningssnekker. 

Men det som aller mest gir boken løft opp fra nivået for vanlige skildringer av livsfarlige og fremfor alt ubehagelige klatreturer, er forfatterens fyndige Vågå-mål. 
Det gir tidvis kjekkas-tone et forsonende snev av sagastil, og vi bærer over med rikdommen av praktiske detaljer, fra gnagsår til diaré. 

Forslaget om å bestige Gongga Shan, en lite kjent nut på 7500 meter i Kina, ble fremkastet av Eiliv Sulheim. 
Men bare noen uker senere omkom han i et snøras under isklatring i Leirdalen, sammen med Amund Helland. 
Siden kameratene dro til Kina for å hedre disse to, har boken bilder ikke bare av mektige Gongga Shan, men også noen tilbakeblikk med ekstra sug - ikke bare av nostalgi. 

En sen, men løfterik bokdebut. 
