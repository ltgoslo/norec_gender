Bokanmeldelse:Tore L. Nilsen: 
«Blant slaver og sjørøvere. 
En bergensskippers forunderlige skjebne» 

Boken om bergenseren Jacob Andersen Dischingtun kan stå som selve skoleeksemplet på hvilke fantastiske historier som kan skjule seg i arkiver og gamle papirer. 

Dokumentar 
En utrolig skjebne godt fortalt. 
262 sider Kr. 369 Spartacus 

Historikeren Tore L. 
Nilsen har helt siden 1970-tallet samlet sammen brikkene til det store bildet, og kan nå endelig presentere resultatet: 
En gjennomarbeidet og godt disponert beretning om en fascinerende enkeltskjebne, som samtidig gjenspeiler de større trekkene i historien om sjøfartsnasjonen Danmark-Norge på 1700-tallet. 

I 1752 kunne den knapt 30 år gamle skipperen Jacob Andersen Dischingtun se ut til å stå foran en trist avslutning på sitt unge liv. 

Han satt på Bergenshus med en dødsstraff hengende over hodet, kjent skyldig i å ha overgitt lasten sin til andre etter et angrep utenfor kysten til de beryktede Barbareskstatene i Nord-Afrika. 

Men trolig takket være sin fars gode forbindelser i København fikk han noen år senere praktisk talt livet i gave på nytt, da tilbudet kom om å tjene som offiser og embetsmann i den danske kolonien St. Croix i Karibia. 

Forfatteren følger sitt objekt hakk i hæl, hele veien fra det travle Bergen via dristige manøvrer i Middelhavet og fram til Karibia. 

Det er historien om en mann som bygger seg et nytt liv og en ny karriere i et helt nytt land. 
Men det er også historien om kolonitidens mest heslige sider, om handel med slaver og sukker og om interne stridigheter blant danskene - og nordmennene - som mer eller mindre mot sin egen vilje havnet på denne fjerne og farlige utposten. 

Tore L. 
Nilsen forteller i en karsk og karslig stil, men kan ikke hindre at faktamengden og detaljene knyttet til handel og vandel av og til bremser opp for fremdriften i historie. 
Slik mister også boken noe av sitt fokus, særlig mot slutten. 

Et ekstra pluss for flotte illustrasjoner, som virkelig løfter boken. 
