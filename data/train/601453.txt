Interessant portrett av nåtidens Egypt
Til Egypt. 
Revolusjon i faraoenes land har Torunn Berge reist rundt i Egypt og snakket med folk om «den arabiske våren» og om hvordan livet er i dette eldgamle landet. 
Resultatet er blitt en god barne— og ungdomsbok om viktige temaer som frihet, rettferdighet og demokrati. 
Boka tar for seg hendelser kronologisk fra 2010 og videre, samtidig som det krydres med intervjuer av unge (og håpefulle) egyptere, samt flere kapitler om Egypts kultur, historie, økonomi og natur. 
Kapitlene er akkurat passe korte og burde funke strålende for rastløse unge som har lyst til å lese mer om verden enn det som står i samfunnsfagboka på skolen. 
I tillegg klarer Berge å beskrive ganske kompliserte saker på en enkel og forståelig måte, uten å oversimplifisere det. 
At boka også er passelig rik på bilder er også en god ting. 
Spesielt satte jeg pris på kapitlene som tok for seg egyptiske kvinners liv. 
Dette knytter hun opp mot «den arabiske våren», slik at det hele tiden går en rød tråd gjennom boka. 
Knyttet videre opp mot kvinnene, har Berge gjort et intervju med to kvinner om deres liv og belyser tilstandene fra flere sider. 
Den ene kvinnen går med niqab for mannens skyld og har fem barn og ser ut til å trives kjempegodt med det, mens en annen ung kvinne elsker å gå på skolen, men må snart slutte å gå der fordi hun skal giftes bort. 

At folk vil gå med klesplagg basert på andre menneskers preferanser får være hvert menneskes valg, men det stikker litt i brystet å lese om jenter som blir fratatt gleden av å studere. 
Dessverre er det fortsatt slik i store deler av verden. 

Helt til slutt i boka kommer en kort og nyttig oversikt over de viktigste hendelsene i Egypts historie, faraoer og guder i den gamle mytologien, ordforklaringer og tips til videre litteratur og film. 
Det siste der kan komme godt med, for dette er en bok som lærer bort mye, men samtidig gir en lyst til å finne ut av mer. 
Det er ikke bare bare. 
