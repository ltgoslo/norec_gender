Bokanmeldelse:Ketil Bjørnstad: 
«Verdens ende» 

Ketil Bjørnstad skriver seg gjennom det som nesten ikke kan skrives om: tapet av et barn. 

Roman 305 s. Kr. 379,- Aschehoug 

Vi møter en helt ny mann i Bjørnstads univers: forlagsredaktør Aslak Timbereid. 
Sammen med datteren Emma skal han reise nordover med fly, for å besøke Emmas mor Hanne. 
Under landingen går noe galt, og Emma kastes ut av flysetet. 
Hun dør på sykehuset av skadene. 

To foreldre skal finne tilbake til en slags mening med å fortsette livet. 

Aslak slipper Hanne inn på nytt. 
I livet, og i leiligheten i Oslo. 
Han forsøker å vende tilbake til arbeidet sitt. 

Hos ham selv og hos Hanne vokser det frem et raseri mot skolen og menneskene som mobbet datteren deres og mot piloten som feilvurderte været. 
Dette står igjen som en av de viktigste og stødigste elementene i romanen. 

Bjørnstad skriver klokt og godt, stedvis med en vibrerende lidenskap til språket, som ofte står i fare for å bikke mot det mer melodramatiske. 

Romanen vil si noe om sorgen og om hvilken rolle kunsten og språket kan ha når man står midt inne i den. 

Jeg kommer ikke helt inn til sorgen hos hverken Aslak eller Hanne. 
Det er en slags overvekt av refleksjon og en form for kontroll, jeg blir stående og betrakte dem på forholdsvis god avstand. 

Den er størst når den tematiserer hevnen, forsoningen og stiller kritiske spørsmål til hvordan vi organiserer tilværelsen vår, både for oss selv og barna våre. 

VISSTE DU AT ... 

Bjørnstad er utdannet klassisk pianist? 
Han har blant annet skrevet verket «Leve Patagonia» fra 1978, der både Cornelis Vreeswijk og Lill Lindfors synger. 
Derfra er også hans mest kjente sang, «Sommernatt ved fjorden». 
