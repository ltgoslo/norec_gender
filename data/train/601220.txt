Høyt spill for kjærligheten
En lavmælt, men sterk beretning om kjærlighet og mot i krigens tid. 

Boken om kjærligheten mellom en tysk soldat og en norsk kvinne er blitt en bestselger i Tyskland. 
Tyskerne vil nå vite hva som skjedde under krigen. 
Jødeforfølgelsene er fortiet, krigen i Norge ukjent. 
I denne boken utgjør de rammen om beretningen. 
Wehrmacht har oversett at Helmut Crott, som sendes til Norge, er halvt jøde. 

For Lillian Berthung (f. 1922) i Harstad ble møtet med Crott skjebnesvangert. 
Hun gir etter for sine følelser, enda hun vet hvilke følger det kan få for henne, motstand fra familie og venner, dårlig rykte, hevn. 
Etter en tid skiller krigen dem, men i 1947 tar Lillian seg inn i et sønderbombet Tyskland for å gjenforenes med Helmut. 
Det holdt livet ut. 

Det er ikke vanskelig å forstå at mange under krigen reagerte på at norske kvinner innlot seg med fienden. 
Lenge etterpå ser vi at kjærligheten for mange var ekte, og at kvinnene var villige til å betale prisen for forholdet. 
Lillian Crotts besluttsomhet kan ikke annet enn inngi respekt. 
Journalisten Randi Crott (f. 1951) har fortalt sine foreldres historie med varme og ømhet. 
Den gjør inntrykk på flere enn dagens tyskere. 
