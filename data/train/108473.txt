Thriller med triks
351 sider Pris kr. 329,- Damm 

Det går så det kviner svingene i Knut Arnljot Braas annen thriller. 
Han kan fart og spenning og atskillig med fakta fra feltet han opererer på. 
Men denne gang er det for mange svake ledd. 

Rammen er ypperlig: 
Hendelsene finner sted i skyggen av folkemordet i Rwanda. 
Og det som langsomt virvles opp av den smarte helten Tom Falck, er bortføring og overgrep mot barn. 

Det finner sted noen dødsfall hjemme i Norge blant FN-soldater som har deltatt i en spesiell operasjon på et tidspunkt bistandsministeren befant seg i Somalia. 
Spesialenheten skal ha vært med på en evakuering av barn. 

De dør én etter én - er det naturlig eller mord? 
Tom Falck, med FN-fortid i Midt-Østen, fanger opp saken og nøster inn trådene. 
Men måten Falck, i et bittelite reklamefirma i Trondheim, linkes opp til de mange hendingene på, er for tynn. 
Svupp, så er Falck i Røde Kors i Oslo, og svusj sitter han på flyet til Kigali, blir kjent med gutten Azis i flyktningleiren, hører om søsteren som forsvant og bestemmer seg for å finne henne. 
Falck havner i jungelen med en luguber skurk, og en storstilt forbrytelse rulles opp. 

En sindig politimann i Trondheim spiller på laget, og saken nøstes opp etter en rekke velskrevne, men mindre troverdige forløp. 

Braa skriver med driv og nerve, han har en erfaringsbakgrunn som sikkert vil gi flere bøker. 
Men han må luke i plottet for å få oss til å tro på storyene hans. 
