Bokanmeldelse:Åsmund Svendsen: 
«Halvdan Koht» 

Halvdan Koht (1873-1965) satte preg på både historiefaget, målsaken og utenrikspolitikken. 
Ny biografi setter hans famøse feilskjær før krigen i riktig perspektiv. 

Biografi 474 sider Kr. 399,- Cappelen Damm 

Flere hyllemetere med kritikk er skrevet om den norske regjeringens unnlatelsessynder ved opptakten til andre verdenskrig. 

Den militære beredskapen var altfor dårlig, signalene om et forestående tysk angrep ble ikke tatt på alvor, og den forsinkede mobiliseringen hadde et kaotisk preg. 
Få enkeltpersoner har fått mer av skylden enn daværende utenriksminister Halvdan Koht. 

Også denne ferske biografien har satt av mye plass til denne problematikken. 
Men her er det fremfor alt bredden i Kohts virke som trer frem. 

Han var en ruvende historiker med internasjonalt nedslagsfelt og klarte samtidig å nå til topps i politikken. 
Koht var dessuten en sentral drivkraft i fredsbevegelsen og sto gjennom flere tiår i skuddlinjen i den norske målstriden. 

At han som sosialist også inkorporerte fremveksten av «arbeiderpartistaten» og det egalitære Norge, gjør Koht til et uunnværlig prisme for alle som vil forstå vår nyere historie. 

Åsmund Svendsen har på forbilledlig vis klart å formidle sammenhengen i Kohts mange roller. 
Hovedtesen er at Koht var en evolusjonistisk historiker, mer enn en radikal politiker. 

Ikke bare Norge som fellesskap, men også språket vårt skulle vokse sammen. 
Arbeiderbevegelsen og samnorsken var derfor to sider av samme sak, nemlig logiske svar på historiens utvikling. 

At fredsarbeidet henger sammen med uviljen mot opprustning, er kanskje mer opplagt. 
Men i denne boken presenteres vi for en internasjonal kontekst som rokker ved oppfatningen av at Koht ganske enkelt var naiv. 

Det sannsynliggjøres endog at spirene til dagens norske utenrikspolitiske linje - fredsnasjonen - ble sådd av den visjonære professor-politikeren. 

Svendsen er en god formidler, som sørger for at vi også blir kjent med privatpersonen Koht, gjennom dagboksnotater og andre kilder. 
