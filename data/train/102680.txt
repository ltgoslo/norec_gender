Bokanmeldelse:Gerd-Liv Valla: 
«Gi meg de brennende hjerter» 

Hvis det fortsatt fins noen i Norge som ikke skjønner hvorfor tidligere LO-leder Gerd-Liv Valla ble en så kontroversiell person, er hennes memoarer et godt sted å begynne. 

Memoarer 472 s. 399,- Cappelen Damm 

Etter en relativt kort innledning om oppveksten, hvor hun presenterer seg selv om et gudsord fra landet, handler nesten hele boken om politisk kamp. 
Den eneste andre dimensjonen som er flettet inn i fortellingen, er vennskap versus fiendskap. 

Om Valla noen gang har fundert over livet som sådan, eller gjort seg betraktninger rundt samfunnsutviklingen som ikke ble forstått som en rivalisering mellom høyrekrefter og venstrekrefter, forteller hun i hvert fall ikke om det. 

Memoarene er sterkt preget av et ønske om å sikre sitt ettermæle. 
Dette lykkes hun bare delvis med. 

Når hun skriver om sitt spesielle engasjement for kvinner i arbeidslivet, er det troverdig. 
Her er det virkelig grunn til å tro at hun utgjorde en forskjell som LO-leder, hvor mannsdominansen har vært sterk. 

Mer problematisk blir det når Valla nok en gang insisterer på at hun måtte fratre toppjobben utelukkende fordi hun ble en for mektig utfordrer for Stoltenberg. 

Her bringes ikke mye nytt i tillegg til boken hun allerede har skrevet om temaet. 
Valla er fortsatt så enøyd og selvrettferdig i sin skildring av dette konfliktstoffet at en kritisk leser vil føle seg snytt. 

Visste du at ... 

Gerd-Liv Valla ble født i 1948 i Korgen i Nordland. 
Hun ble medlem av Arbeiderpartiet i 1988 og har vært både statssekretær for Gro Harlem Brundtland og justisminister under Thorbjørn Jagland. 
Mellom 2001 og 2007 var hun leder for LO. 
