Bokanmeldelse:Jens Petter Nielsen: 
«Døden løser alt - nye perspektiver på Stalins terror» 

Grundig gjennomgang av nyere forskning på Stalins skrekkregime. 

De siste tiårene er det blitt stadig vanligere å hevde at kommunisme og nazisme er totalitære ideologier som har mer til felles enn det som skiller dem ad. 

En av hovedårsakene til at dette er blitt akseptert av mange forskere, er de grufulle overgrepene sovjetiske borgere opplevde under Josef Stalin på 1930-tallet. 

Først kom en hungersnød, kalt Holodomor, som i vesentlig grad ble skapt av politiske vedtak. 
Dernest fulgte de politiske utrenskningene, med Moskvaprosessene som de mest profilerte. 

Samlet måtte mellom åtte og ti millioner mennesker bøte med livet, anslår historieprofessor Jens Petter Nielsen i denne boken, som er basert på nyere forskning om Stalins terrorvelde. 

Det er omtrent halvparten av tidligere anslag. 
Like fullt snakker vi om tapstall som overgår alt annet som er skjedd i fredstid i moderne historie. 

I tillegg til en solid gjennomgang av sultkatastrofen og drapene på såkalte fiender av kommunismen, drøftes «Stalin-faktoren». 
Ville regimet i Moskva opptrådt like hensynsløst uansett leder, eller var det topplederen personlig som sørget for at overgrepene ble så omfattende? 

Forfatteren nærmer seg problemstillingene fra flere perspektiver og fremstår godt balansert i sine vurderinger. 
Boken er dessuten så velskrevet at den vil appellere langt utenfor akademia. 

Mot slutten skriver Nielsen om hvordan ettertiden, og nåtidens Russland, betrakter Stalin-epoken. 
Slik får utgivelsen også et preg av aktualitet. 

Visste du at: 

Sultkatastrofen Holodomor (som betyr «sveltedauen») rammet Ukraina og flere andre sovjetrepublikker på 1930-tallet. 
Selv om millioner av mennesker døde, fortsatte kommunistregimet i Moskva å eksportere korn til utlandet. 
