Langsom og snikende
Oversatt av Torleif Sjøgren-Erichsen Kr. 329,- Gyldendal 

Stemningen leder aldri til det verste gufset, men historien er likevel veldig stilfullt gjennomført. 

Et gammelt, ærverdig hus på landsbygda utenfor Bath fungerer godt som kulisser for omfattende forbrytelser. 
Den eldre damen Jean har arbeidet som huspasser i en årrekke. 
Idet hun inntar eiendommen som siste gods før pensjonsalder, knuser hun en tekanne full av gjemte nøkler. 
Dette gir anledning til å ta oppdragsgivernes eiendeler og livsform i besittelse. 

Sammen med småsvindleren Michael og høygravide Steph innleder Jean et nytt fantasiliv. 
Som møter stadig nye trusler. 
Morag Joss utvikler intrigen med sikker penn. 
Ubehaget kommer snikende under oppslukende lesning. 
Personer som livet har budt lite, fristes til å gå over grenser, og romanen dreier seg mye om disse menneskenes psyke. 

Stemningen leder aldri til det verste gufset, og kanskje tar det vel lang tid før det blir noe action her. 
Men det er veldig stilfullt gjennomført. 
