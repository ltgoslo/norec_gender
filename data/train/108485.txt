«Må ha» for stefamilier
Roman 124 sider Damm 

I stimen av barne/ungdomsbøker med handling fra den nye stefamilien, skiller Kristin A. Sandbergs roman seg ut. 

Den er morsom nok til at barn og ungdom vil glede seg, og klok nok til at voksne også nyter den. 
Vi møter tolvåringen Lennart, som inntil nylig har vært universets sentrum. 
Hans foreldre er skilt, men lar ham styre hverdag og samvær. 

I motsetning til kameraten Didrik med fire søsken og masse familieansvar er det ingenting Lennart MÅ. 
Så dukker Lill opp, pappas nye kjæreste. 
Alt blir forandret, men verst er det at Lennarts far forandrer seg - som ved et bakterieangrep! 
Poden legger skumle planer for å bli kvitt henne, han vil at alt skal være som før. 

Sandberg skriver så det gnistrer, hun evner å gi Lennart en ekte, troverdig stemme. 
Samtidig er fortellingen dyktig komponert og heftig krydret med smaker barn i 10-14-årsalder vil like. 
' 

Boken kan også fungere som humoristisk inspirerende gavepakke til alle kvinner som sliter med kjærestens ufordragelige, bortskjemte drittunger. 

MAY GRETHE LERUM 
