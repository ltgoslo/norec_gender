Stemningsfullt om forsoning
Billedbok, 42 sider Kr. 
228,-, Cappelen 

Nesten hemingwaysk skildres den slitne sjøulkens ensomme liv med katt, rabarbra, fisketurer og årstidenes trofaste gang. 

Like ved bor broren Halvor, men de har ingen kontakt. 
Tiden renner langsomt ut. 

Men så en dag skjer noe dramatisk: 
En diger hval strander ved Cornelius' strand. 
Han klarer ikke å hjelpe den alene, hvor mye han enn sliter. 

Teksten er bygget rundt illustrasjonene, som en lavmælt følgesvenn til de detaljrike collagene. 
Kunstneren blander fotografier med ulike andre billedteknikker, inklusive digitale. 

Resultatet er spennende. 
Sterke farger, tydelig grafisk kontrast og fargevalg med smell i kunne skapt et rotete og slitsomt uttrykk. 
Dette unngår Hole på mesterlig vis. 
Illustrasjonene har nerve, de er på samme tid rørende og utagerende. 

Også mindre barn vil kunne glede seg over å bruke boken som en ren pekebok, full av små detaljer og spennende gjenstander. 
