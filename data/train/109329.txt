Bokanmeldelse:Jon Michelet: 
«En sjøens helt: 
Skytteren» 

Med nerver, mot og integritet stevner lettmatros Halvor Skramstad videre om bord i norsk handelsflåte under annen verdenskrig, med en kyndig skipper Jon Michelet ved roret. 

Roman 613 sider 399 kroner Gyldendal 

Hu hei som det går, tenker man først når en ny murstein signert Michelet havner på bordet, bare ett år etter første bind i romaneposet «En sjøens helt». 

Skogsmatrosen og storviltjegeren fra Rena i Østerdalen blir en priset skytter i bind to, «Skytteren». 
Men det som slår en i årets roman, er ikke hastverk, men ro i fremstillingen av et mektig stoff. 

Leseren duver med gjennom konvoifartens dønninger - er med Halvor i røykelugar, i disputter mellom kloke og mindre fornuftige skipskamerater, under land og under angrep. 

Man ser gjennom de mange kapitlene og alle detaljene hvor mye nitid arbeid, maritim kunnskap og planlegging som ligger bak Michelets ambisiøse romanverk. 

Halvor Skramstad mønstrer på bensintankeren «Iberia» og havner i den farefulle Atlanterhavsfarten, helt avgjørende for at Storbritannia skal få bensin til sine Spitfires og bombefly under Battle of Britain. 

«Iberia» har knakende god mat og en bra, eksentrisk kaptein. 
Her er bokglade, politisk bevisste og belærende sjøfolk - som lærer leserne om skip, tankfart, Nortraship, Ørkenen Sur, sjømannens Liverpool, kneipeliv, om sjøfolk og jenter. 

Her er Trotskji på Hønefoss og Utøya med og gjennom en jødisk skipskamerat - behandlingen av jødene. 
Michelet er rågod på sjømannsskap, skipssjargong, geografi. 

Enten liker man denne detaljerte kunnskapsoppvisningen, eller så gjør man det ikke. 
Samtidig blandes fakta og diktning. 
Michelet forsvarer i et etterord hvordan han har endret her og der, som at han lar tyskere gå løs på på ubevæpnede sjøfolk i livbåt, noe som definitivt var unntaket heller enn regelen. 

Romaneposet er Jon Michelets hyllest til en hel yrkesstand som seilte om bord på det som var Norges viktigste bidrag til de alliertes seier - handelsflåten - skrevet med kjærlighet, humor og varme - om sjøfolk på et lucky ship, krig og død til tross. 
