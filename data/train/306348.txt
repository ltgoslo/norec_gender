Fjerde slåttekaren-bok har et skrikende behov for mer energi og ny giv
Men nå møtes Edvard Hoems fortellinger på finurlig vis. 

Da «Slåttekar i himmelen» utkom i 2014, var det en dundrende suksess. 
Sammen med de to oppfølgerne har fortellingen om Edvard Hoems oldefar og hans etterkommere hatt et opplag på 160 000. 
Det er lett å forstå at forfatteren har problemer med å slette sluttstrek. 
Men den stjerneklare prosaen fra første bok, slår bare glimtvis til i denne bok nummer fire. 

Vi har kommet til 1927, og liksom i de to foregående bøkene er slåttekarens sønn Eilert den dominerende skikkelsen. 
Den dypt troende kjempen har blitt enkemann med syv barn, og vi følger slitet hans på farmen i Alberta gjennom de harde trettiåra; lave kornpriser, tørke og hagl, gjeld han ikke får gjort opp. 
Trøsten til Eilert er Bibelen, barna og etter hvert en ny kone. 
Nå er han på besøk i Norge for første gang på 34 år. 

Tvangstrøye og lobotomi 

Parallelt følger vi lillebroren Edvard Anton hjemme på Hoem. 
Også han en sliter som holdes oppe av troen og en voksende barneflokk. 
Edvard Antons sønn Lars blir med onkel Eilert tilbake til Amerika. 
Moren Beret Anna er engstelig. 
Hun kommer fra «ei sterkt belasta slekt». 
To tanter har vært på Asylet, og Lars er en urolig skikkelse. 
Blant de beste partiene er der vi følger Lars’ omflakkende liv, som skal ende med at han eskorteres tilbake til Norge av kanadisk politi. 
Hans tragiske liv gir et skremmende innblikk i den tidlige psykiatrien; tvangstrøye, elektrosjokk, lobotomi. 

Hoem skriver som alltid lett og vakkert og godt, med et overbevisende gammelmodig språk, gjennomsyret av lavkirkelig bibeltro. 
Dette språket kan Hoem. 
For det skjer noe ganske elegant mot slutten av boka. 
Krigen kommer. 
Molde blir bombet. 
Det er tyskerarbeid og tyskerhat. 
Edvard Antons yngste sønn Knut blir predikant, og i 1945 møter han Kristine. 
Hun har datteren Wenche med en tysk soldat. 
Knut frir, Kristine sier ja, men ikke av kjærlighet: 
«Dei var komne saman av naud, og han hadde hug til henne». 

Edvards fødsel 

Kristine og Knut er forfatterens foreldre, slik vi husker dem i «Mors og fars historie» (2005). 
Bøkene møtes, med andre ord, noe Hoem baker inn på snedig vis. 
10. mars 1949 får paret sin førstefødte sønn Edvard Arnt, forfatteren selv: 
57 cm lang og nærmere fem kilo, og så stor at han nær tar livet av moren under den harde fødselen. 

Vi følger også andre etterkommere av slåttekaren, i en 500 siders bok som i passasjer mer framstår som oppramsende slektsgransking. 
Lite tyder på at Hoem har tenkt å gi seg med det første. 
Det betyr at han i neste bok må skrive inn sin eget liv. 
Det kan bli en finurlig form for selvbiografi, som setter fart i denne serien som har et skrikende behov for energi og ny giv. 
