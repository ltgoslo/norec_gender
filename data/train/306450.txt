Vendela-boka burde heller hett «Alt jeg allerede har fortalt»
Framstår ujålete, men naiv. 

«Det er som om vår familie er disponert for å bli rammet av plutselig, omveltende og ofte helt ulogisk forelskelse», heter det i Vendela Kirseboms selvbiografi. 
Den åpner i Stockholm, der Vendelas besteforeldre bosatte seg etter krigen. 

Da hadde hennes tyske overklassemormor brutt en forlovelse og giftet seg hals over hode med den norske ingeniøren Gustaf Kirsebom. 
De havnet i Stockholm, der Vendelas mor Ingi vokste opp. 

Tjue år seinere drar designutdannede Ingi på en ukes ferie i Istanbul. 
På hotellet jobber den sjarmerende lyshårede tyrkeren Ahmet Demir Ôzkal. 

Ingi kommer hjem og oppdager at hun er gravid. 
Vendela kommer til å vokse opp i en toromsleilighet utenfor Stockholm, med sin kunstnermor og en far hun bare kjenner gjennom et foto. 

Som trettenåring er hun på kafe med moren. 
En dame kommer bort og spør om hun vil tjene en million dollar. 
Det er den mektige modellmammaen Eileen Ford, som hadde sett noe helt unikt i den kvisete, tynne og lyshårede tenåringen. 

Ujålete og likefram 

Resten av historien er mer enn velkjent; Milano og New York, lunsjer og fester med presidentkandidater og Hollywoodkjendiser, millionkontrakt med Elizabeth Arden og det store gjennombruddet med forsiden av Sports Illustrated, Norge og Olaf Thommessen og skilsmisse. 

Sånn sett er den første del av historien, om mormorens liv som gullsmeddatter i mellomkrigstidens Tyskland, som tysker i Norge under krigen og siden immigrant i Sverige, den absolutt beste og mest interessante del av boka. 
Dette har Anne Gunn Halvorsen løst ved å la boka åpne med at Vendela tråkker opp gamle fotspor i Stockholm, morens barndomshjem, sitt eget. 
Det er et vellykket fortellerteknisk grep. 

Selvbiografien er også en avglorifisering av modelllivet, og som type framstår Vendela ujålete og likefram, hardtarbeidende og svært disiplinert. 

Bortsett fra denne ulykkelige slektsarven med de ulogiske forelskelsene da. 
Den mest famøse i Barbra Streisands eksmann, den sjarmerende sjarlatanen Jon Peters. 
Han var notorisk utro, og løy til og med om alderen sin da Vendela flyttet sammen med ham. 

I overkant ureflektert 

Problemet med veldig mye av dette stoffet, er at det meste er kjent fra før. 
Til og med til sitt første møte med faren, hadde Vendela NRK på slep. 
Her skulle jeg ønske Halvorsen hadde klart å komme mer under huden på Vendela, kanskje reflektere over hva rampelystilværelsen kan ha kostet, også for familien. 

Det skjer ikke, og til og med formuleringene likner de utallige intervjuene hun har gjort i dags- og ukepresse. 
Vendela framstår i overkant naiv og ureflektert til femtiåring å være. 
