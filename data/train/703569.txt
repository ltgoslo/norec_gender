Rocky møter 50 Cent
Martin Kellermans «Rocky» er den fineste svenske stripeserien for tiden. 

Serien er ikke like humoristisk og veltegnet som Frode Øverlis «Pondus», men den tar flere sjanser. 

«Rocky» har et mer skittenrealistisk preg. 
Ikke rart at undergrunnsseriehelten Christopher Nielsen («To trøtte typer») digger serien. 
Nielsen, som er kompis med Kellerman, blir intervjuet over tre sider i dette spesialnummeret. 
Han forteller at serieskaperen ofte ringer og ber om råd: 

— Mer tekst i rutene, sier jeg, så blir det som regel slik. 
Mer sex, mer rus! 
Martin hører alltid på meg, forteller Nielsen. 

Årets første nummer inneholder en på overflaten ganske statisk historie om Rocky som treffer hip hop-heltene sine under et promobesøk i Skandinavia. 
Men under det statiske ytre skjuler det seg en perle av en historie - en historie som tar både hip hop-kulturen og promointervju-situasjonen på kornet. 
At dialogen er på engelsk bare forsterker den underliggende følelsen av autentisitet. 

Heftet består ellers av noen sider streite «Rocky»-striper samt gjesteserier som «Wildlife», «Jesper & Jonathan» og en typisk surrealistisk ensider fra mester Jason. 
