Sterk islamkritikk
Cappelen, 228 s., kr. 349,- 

At det kan ha noe med hvordan islam praktiseres å gjøre? 
Da er du på linje med den kanadiske TV-journalisten og muslimen Irshad Manji, som i denne boken oppfordrer muslimer over hele verden til å delta i en omfattende selvransakelse og reformprosess. 

«Hva er galt med islam?» er allerede oversatt til 20 språk og gjenstand for debatt i enda flere. 

Hovedårsaken til denne store oppmerksomheten er ikke at budskapet er særlig originalt, men den frekke formen det fremføres i. 
Irshad Manji har nemlig valgt å gå til angrep på alle fronter samtidig. 
Hun angriper både Koranens status, arabernes dominans innen islam og muslimene selv for å være passive medløpere for en umenneskelig religiøs praksis. 
I tillegg forsvarer hun både USA og Israel mot det hun oppfatter som uberettiget kritikk. 

Boken er full av interessante poenger og står som et lysende eksempel på at den interne reformdebatten blant muslimer i Vesten er i ferd med å skyte fart. 
Manjis angivelige dypdykk i den islamske verdens historie og dens tilstand i dag bærer imidlertid preg av selektive og til dels tendensiøse tolkninger. 
Leseren får ikke noe representativt bilde av det mangfoldet som faktisk finnes, eller den kompleksiteten av maktforhold som råder. 
Samtidig er det liten tvil om at de friheter vi nyter i Vesten i stor grad er et resultat av et oppgjør med kristendommens praksiser. 
I den forstand spiller det en underordnet rolle at noen av dem som står på barrikadene tidvis kritiserer en religion for mer enn det den rimeligvis kan beskyldes for å være ansvarlig for. 

STEN INGE JØRGENSEN 
