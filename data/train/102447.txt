Bokanmeldelse:Øyvind Strømmen: 
«Den sorte tråden» 

Heseblesende gjennomgang av europeisk høyreradikalisme fra 1920 til i dag. 

Sakprosa 426 sider 349 kroner Cappelen Damm 

Journalist Øyvind Strømmen ble en kjent stemme i Norge etter 22. juli 2011, for sine store kunnskaper om islamfiendtlige miljøer på Internett. 

I den kritikerroste boken «Det mørke nettet» viste han at tankegodset til Anders Behring Breivik hadde større utbredelse enn de fleste var klar over. 

I sin nye bok går han historisk til verks. 
Målet er å vise forbindelsene fra dagens ekstremister tilbake til miljøer på 1920-tallet, jamfør den treffende tittelen «Den sorte tråden». 

Her får vi en svært grundig og detaljert oversikt over både sentrale og perifere miljøer i en lang rekke land. 

Fremstillingen er riktignok såpass oppramsende at man skal ha klisterhjerne for å henge med. 
Leseren biter seg nok merke i mange ting, men får strengt tatt ingen dypere forståelse av fenomenet ut over at det er gammelt og internasjonalt. 
Som oversikts- og oppslagsverk fungerer dette imidlertid utmerket. 

Noe av det mest interessante skjer mot slutten, når Strømmen åpner perspektivet og begynner å se på forbindelser mellom det høyreekstreme tankegodset og konspirasjonstenkning på den ytre norske venstrefløyen. 

Her er det skikkelig friksjon, med utfordrende refleksjoner, og man skulle ønske man bare var kommet halvveis i boken. 
