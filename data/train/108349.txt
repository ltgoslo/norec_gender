Grums
Oversatt av Ola Lars Andresen Thriller 303 sider Kr. 329,- Damm 

En liten jente blir overkjørt og drept på selveste Halloween-kvelden. 
Sporene fører etterforsker Lawrence i retning av småbyens fotballhelt, unge Kyle, som nettopp skal redde laget sitt - og byens ære - opp i delstatsfinalen. 

Hverken borgermesteren eller politimesteren virker derfor særlig ivrige på at Lawrence skal følge akkurat dette sporet i den videre etterforskningen. 
Men desillusjonerte og temmelig nedkjørte Lawrence tumler nærmest uforvarende videre nedover den mørke sjakten som uvegerlig fører til oppklaring, oppvask og tragedie. 
Dette er småby-Amerika i 1980-årene, hyklersk, korrupt og klaustrofobisk, løgn og bedrag hvor en snur seg. 

«Det tapte livet» er Michael Collins' første roman på norsk. 
Han er en av dem som vil skrive seriøs krim, à la Dennis Lehane, og ære være ham for det. 
Men det blir nesten så han går seg litt vill i alle sine nattsvarte aspekter på småbytilværelsen. 

Den nedkjølte stilen virker påtatt «litterær», og ofte repeterende, hvilket ikke akkurat gagner fremdriften i handlingen. 
I dette får han heller ikke stor hjelp av oversetter Ola Lars Andresen, som er kompetent nok, men nøyer seg med å hakke videre i samme sporet, hvilket gjør teksten grumset og svært lite smidig til tider. 
