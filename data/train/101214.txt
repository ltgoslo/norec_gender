Bokanmeldelse:Widerøe/Aas: 
«Kuppet» 

Dette er en dokumentar av beste merke om Zahoor-banden. 

Visste du at kulturminister Thorhild Widvey og IOC-medlem Gerhard Heiberg for bare et par år siden satt i styret til et selskap med nære forbindelser til det som skal være en av Norges største økonomiske kjeltringer? 
Eller at man ved hjelp av forfalskede papirer og et pent ytre kan svindle Nordea for mangfoldige titalls millioner, bokstavelig talt over skranken? 

Det er bare noen av de smått utrolige tingene man får vite i radarparet Rolf J. Widerøe og Hans Petter Aass nye dokumentar «Kuppet». 

Ved hjelp av bunnsolid research, blikk for detaljer og et drivende godt språk forteller de historien om familien Zahoor, som gjennom flere tiår, ifølge boken, har bygget seg opp som en av landets ledende kriminelle bander. 
Det begynte nesten episk korrekt med en dagligvarehandel på Grønland i Oslo på 1970-tallet. 
Siden har den barnerike familien ekspandert i nær sagt alle retninger. 
Ledet an av to av brødrene, Umar og Uzman, som har gjort det stort – i betydningen tjent seg rike på grov økonomisk svindel – innen både utelivsbransjen, reiseliv, investeringsprosjekter og altså ganske enkelt bankunderslag. 
Planmessig mener forfatterne at de tappet konti og overførte pengene til Dubai, der hverken midler eller mennesker lar seg utlevere. 
Fra årtusenskiftet og frem til det såkalte Nordea-kuppet i 2010, skal brødrene ha fått tak i 230 millioner kroner på absolutt ulovlig vis. 
Alt ved hjelp av mer eller mindre nyttige idioter, fotsoldater som mot et lite mellomlegg villig lot seg bruke til å lure systemet. 

Om frekkheten og griskheten tilsynelatende var grenseløs på Zahoor-familiens side, var også naiviteten uendelig hos de mange blåøyde norske investorene som gang på gang lot seg snakke trill rundt av brødrene og deres hjelpere. 

Det er nesten så man blir sittende og måpe. 

Etter hvert raknet likevel brødrenes kriminelle nettverk, ikke minst fordi mange av hjelperne på bakkeplan ville ha en større del av kaken. 

Boken gir også et godt inntrykk av det møysommelige etterforsknings- og spaningsarbeidet fra politiets side. 
Et arbeid som til sist endte med at deler av banden i 2011 kunne stilles for retten. 
Men den største fisken av dem alle, Umar Farooq Zahoor, svømmer fremdeles rundt i et hav av kontanter og gull i Dubai. 
