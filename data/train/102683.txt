Bokanmeldelse:Mark Haddon: 
«Det røde huset» 

Det er i familien det skjer. 
De to voksne søsknene Angela og Richard har aldri hatt noe særlig kontakt. 
Likevel forsøker de etter morens død å tilbringe en ferieuke sammen, med hver sin familie på slep. 

Oversatt av Johanne Fronth- Nygren Roman 325 sider Kroner 349,- Gyldendal 

En slik sammenkomst er som kjent noe av det dristigste man kan foreta seg, og resultatet blir da også en serie av små og store dramaer. 

Mark Haddon har en helt særegen evne til å skrive stemningsmettet, gjerne ved hjelp av en nærmest impresjonistisk strøm av atmosfæreskapende detaljer. 
Samtidig som han smeller til med plutselige lynglimt av allmenngyldige iakttagelser, så vel som ubarmhjertig presise observasjoner av menneskelig opptreden. 

Resultatet er en engasjerende og sylskarpt fortalt historie om hvordan små og store hemmeligheter, løgn og lyst kommer til overflaten i den kunstige virkeligheten som et feriested kan tilby. 

Det ukelange oppholdet på landet utvikler seg til en form for demonutdrivelse, og ingen vender umerket tilbake til hverdagen igjen. 

Heller ikke leseren. 

VISSTE DU AT ... 

Mark Haddon (50) slo igjennom som forfatter med romanen «Den merkelige hendelsen med hunden den natten», som kom på norsk i 2003. 
I 2007 kom romanen «Noe til besvær». 
Han skriver også barnebøker. 
Mark Haddon er bosatt i Oxford. 
