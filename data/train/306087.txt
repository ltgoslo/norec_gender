Brutale påstander om hva som ville skjedd hvis kvinner var det sterke kjønn
Naomi Aldermans feministiske framtidsroman undersøker hva som ville skjedd dersom kvinner fikk all makt i verden. 
Det er ikke noe pent syn. 

Tenk om kvinner var det sterke kjønn? 
Det er premisset for britiske Naomi Aldermans science fiction-roman, som ble lansert på norsk på kvinnedagen. 
Boka er allerede hyllet som en moderne feministisk klassiker. 
Men om du tror du skal få en eksempelfortelling om hvorfor kvinner burde styre verden, kan du bli skuffet. 

Fortellingen starter omtrent i vår tid. 
Det vil si, egentlig starter den 5000 år fram i tid, med et fiktivt brev fra en forfatter – Neil – til en annen – Naomi. 
Han har skrevet et manus som han ydmykt ber henne vurdere. 
Det er en hybrid mellom roman og historiebok, en sjanger han har valgt for lettere å nå fram til publikum. 
Leserne har vært lite interessert eller lite villige til å tro på fagbøkene han har utgitt tidligere. 
Påstandene har vært for utrolige. 
Han hevder det har eksistert en verden som var styrt av menn, med mannlige soldater og overgripere, og undertrykte kvinner. 
Dét er en tanke som framstår så utrolig for romanens Naomi at hun innrømmer å synes den er litt sexy: 
«Noen av oss har fantasert om noe sånt!» 

Mystisk kvinnekraft 

Reaksjonene hennes er eksempler på humoren som gjennomsyrer boka, ofte levert i form av påstander om kjønnsroller som leseren vet at er feil. 
Men humoren har brodd, for samtidig som vi ler, oppdager vi at det er noe som har blitt sagt i virkeligheten, men i en annen sammenheng og av et annet kjønn. 
Naomis fantasier bunner jo i at hun er sterk, hun har ingenting å frykte, selv fra en hel flokk med muskelmenn. 
Styrken hennes kommer av en såkalt «hespe», en muskel alle verdens kvinner er utstyrt med, som gir dem en form for elektrisk kraft. 
De kan gi smertefulle støt og til og med drepe, bare ved å berøre noen med fingertuppene. 

Romanen til Neil starter på det tidspunktet i historien der han mener kraften dukket opp. 
Fortellingen i fortellingen viser hvordan den nye kvinnekraften snudde opp ned på samfunnet og ledet mot en kataklysme, en undergangshendelse som markerte starten på en ny, matriarkalsk æra. 

«Kraften» er en brutal spenningsbok, og veien mot kataklysmen er langt fra noe pent syn. 
Vi følger vekselvis fire innflytelsesrike personer. 
Én politiker, én predikant, en aspirerende mafiaboss, og én krigsreporter. 
Gjennom dem ser vi at kraften skaper kaos over hele verden, særlig i områder som var urolige fra før. 
I Moldova tar tidligere sexslaver grusom hevn, mens presidentens enke danner et nytt diktatur i sør. 
Hennes Bessapora får raskt mye til felles med andre diktaturer fra den dystopiske litteraturhistorien. 
Ikke minst Gilead i Margaret Atwoods «The Handmaid’s Tale». 
Bare at her er det menn og ikke kvinner som mister alle rettigheter, som voldtas, drepes og lemlestes. 

Et forvrengt speilbilde 

«Kraften» ble fort sammenlignet med «The Handmaid’s Tale», og nettopp Atwood har vært Aldermans mentor. 
Men de to bøkene er egentlig rake motsetninger. 
Der Atwoods språk er nokså nedstrippet, er Aldermans sanselig, billedrikt, en miks av stiler og former, fra skildringer til plutselige replikkvekslinger, og til til e-poster og bilder av «historiske» artefakter. 
I «The Handmaid’s Tale» følger Atwood en kvinne nederst på rangstigen, perspektivet er klaustrofobisk, både hun og vi vet svært lite, og her ligger mye av spenningen. 
Alderman følger mennesker på toppen av samfunnet, og leseren får fullt utsyn. 
Det gjør det ikke mindre spennende, men jeg slet litt med å leve meg inn i hovedpersonene. 
Alle fire er sammensatte og interessante, men vi kommer ikke helt innpå dem. 
Nærmest kommer vi faktisk den eneste mannen, den nigerianske journalisten Tunde. 
Kanskje fordi han er mest ordinær, men trolig helst fordi han er den svakeste og den som risikerer mest. 
Han blir de undertryktes representant, og slik sett en nøkkel til å forstå hva Alderman - eller eventuelt Neil - vil med dette. 

Kan en bok være feministisk, når den framstiller et matriarkalsk samfunn som rene helvetet på jord? 
Ja, for under de groteske sci fi-skildringene av kvinnesamfunnet ligger en saftig kritikk av mannssamfunnet. 
Romanen blir en allegori for samtida, et forvrengt speilbilde. 
Slik menn blir behandlet av kvinner i boka, vet vi jo at kvinner blir behandlet av menn, hver dag i den virkelige verden. 
«Kraften» setter grusomme krigsforbrytelser i sammenheng med mindre trakasseringsepisoder og kjip oppførsel, fordi begge deler bunner i at det ene kjønn føler seg sterkere enn det andre. 

Kjønnsforskjeller 

Aldermans historie hviler imidlertid på noen premisser du må godta for å henge med. 
Er muskelkraft er det eneste som skiller kvinner og menn? 
I «Kraften» tar det få år før kvinner begynner å rope obskøniteter etter redde menn på gata, menn objektiviseres i reklame og på tv, og de blir gruppevoldtatt. 
Etter kort tid blir aggresjon og maktbruk omtalt som noe typisk kvinnelig – en av hovedpersonene forteller at hun sender en mann for å forhandle i sitt sted, for menn er gjerne «mindre truende og mer diplomatiske». 

Måten kvinnesamfunnet speiler negative sider ved vår egen samtid, er slående, men for meg ble det også forutsigbart, et poeng som hamres inn. 
Hvordan vi bør lese historien, blir vi også fortalt nokså tydelig, særlig i e-postutvekslingen mellom Neil og Naomi. 
«Vi kan forestille oss selv annerledes når vi først forstår hva vi har basert oppfatningene våre på», skriver han. 
Eller som en annen stemme i boka sier: 
«Du kan ikke sette folk i bås». 

Veldig åpen er romanen altså ikke. 
Men den gir et rikt grunnlag for diskusjon og refleksjon om viktige temaer, det er det ingen tvil om. 
