Trøsterikt vennskap
Roman Oversatt av Ragnhild Eikli Juritzen forlag 466 s., kr. 299,- 

Nydelig om vennskap mellom gammel og ung, men romanen er tidvis nedlesset i overfladisk dramatikk. 

Før visste alle hva en bokklubbok var, nå har «bokhandelboken» tatt over. 
Den er gjerne anbefalt av kvinnelige bokhandlere på omslag og i butikk, og handler om familiehemmeligheter, vennskap og kjærlighet. 
«Reisen hjem» er en slik bok. 

Addy er 70 år og får brått ansvaret for 5-årige Sharla. 
Vennskapet som utvikler seg mellom disse to føles ekte, og Addy er ei dame med hjertevarme og en brutal livshistorie. 
Sympatien til fortelleren ligger helt tydelig hos fattige, men respektable Addy, og det gjør snart leserens også. 

Hun er ikke som de andre, de onde kvinnene som er dårlige på mat- og husstell, uflidde og uvitne. 
Gjennom stadige tilbakeblikk får leserne innsyn i livet hennes, men all dramatikken går på troverdigheten løs. 

Voldtekt, tenåringsgraviditet, forvisning fra familien og dødsfall på dødsfall. 
Klart det var tøft å være svart i USA på begynnelsen av 1900-tallet, men dette blir for mye av det vonde. 

Forfatteren ramser opp hendelser, men Addys reaksjoner på dem eller følelser generelt er ofte grunt beskrevet. 
Jeg skjønner fortsatt ikke hvorfor hun innledet et forhold til ynkelige Riley eller giftet seg med rundbrenneren Mose. 

Det er mer spennende å lese om problemene og de enkle hverdagsgledene til Addy og Sharla. 
Addy vet at hun snart skal dø og må finne en forsørger til jentungen. 
Avslutningen er elegant, passe patosfylt og gir honnør til tittelen. 

Kristine Isaksen (f. 1977 i Haugesund) er master i litteraturvitenskap og prosjektleder i Foreningen! 

Lori Lansens flyttet fra Canada til USA for kort tid siden. 
Der bor hun, mannen og deres to barn i Los Angeles. 
Lori er vokst opp i Ontario. 
Hun har også skrevet «Aldri alene» som kjapt solgte i 300 000 eksemplarer bare i Storbritannia. 
