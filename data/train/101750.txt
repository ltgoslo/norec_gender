Bokanmeldelse:Glenn Greenwald: 
«Overvåket» 

Skremmende beretning om varsleren Edward Snowden og den amerikanske etterretningens lange tentakler. 

Sakprosa Systematisk fremstilling av hva Edward Snowden egentlig avslørte 283 sider Kr 349,- Cappelen Damm 

Glenn Greenwald fikk livet forandret da han ble kontaktet av Edward Snowden tidlig i fjor. 

Den amerikanske juristen og skribenten ble varslerens viktigste samarbeidspartner i arbeidet med å få lekkasjene ut i verdenspressen. 

Nå forteller Greenwald sin versjon av de høydramatiske dagene på et hotellrom i Hongkong, hvorfra den kanskje største etterretningsskandalen i moderne tid ble kunngjort. 

Boken handler aller mest om hva Snowden faktisk avslørte. 
Greenwald går systematisk igjennom strategien til den nasjonale sikkerhetsetaten NSA og viser at de hadde som mål å overvåke all elektronisk kommunikasjon mellom alle mennesker på hele kloden. 

Han reflekterer også over konsekvensene av å bo i et overvåkingssamfunn og fordømmer de amerikanske etablerte mediene som servile overfor myndighetene. 

Forfatteren har en tendens til svart-hvitt-tenkning, som kommer til uttrykk ved at han idealiserer Snowden, demoniserer Obama-administrasjonen og unnlater å drøfte om det finnes «akseptabel» overvåkning. 

Men det er vanskelig å tenke seg en sak hvor en viss ensidighet er mer forståelig enn i dette tilfellet. 

At milliarder av brukere av Facebook, Google og Microsoft ikke har protestert mot selskapenes samarbeid med NSA, rettferdiggjør i seg selv bokens alvorsstemte undertone. 

Greenwalds personlige kampskrift byr på den beste gjennomgangen av Snowden-avsløringene så langt. 

Oversatt av Eivind Lilleskjæret og Gunnar Nyquist. 
