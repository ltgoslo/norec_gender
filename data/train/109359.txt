Bokanmeldelse:Shin Kyung-sook: 
«Jeg kommer med en gang» 

Fire venner, flere generasjoner i et urolig Sør-Korea og byen Seoul med studentopprør. 
Det er voldsomme ingredienser i romanen «Jeg kommer med en gang», men det hele diktet i den mest lavmælte form. 

Roman 345 sider 349 kroner Forlaget Press 

En telefon ringer, og med ett er Jeong Yun tilbake i tid, til militærdiktaturet Sør-Korea og 1980-tallets Seoul. 

Dermed nøstes historien opp, via omveier og krokveier - om vennskapet mellom de fire ulike skikkelsene Jeong Yun, Mi-ru, Myenong-seo og Dan - om oppvekst, foreldre, ulike kriser og skjellsettende hendelser i de respektives liv. 

Mi-ru bærer familiens traumer og leter etter søsterens kjæreste som forsvant. 
Myenong-seo deltar i demonstrasjoner mot regjeringen. 

Dan, som var redd for edderkopper, endres da han kommer i militæret. 
Forfatteren Shin Kyung-sook benytter samme fortellergrep som i den fabelaktige romanen «Ta vare på mamma»: 
Synsvinklene skiftes, de ulike aktørenes fortellerstemmer veksler nesten umerkelig. 

Leseren virvles inn i det rare, skjøre vennskapet mellom de fire, de tette båndene, lojaliteten, forståelsen. 
De vandrer i Seouls gater og randsoner, de samtaler og vet alt om hverandre - nesten alt. 

Når en av dem hadde det vanskelig, sa de andre: 
«Jeg kommer med en gang». 
Hva skjedde, hva gjorde dem fremmede for hverandre? 

En vakker liten roman, dette. 

Oversatt av Jarne Byhre. 
