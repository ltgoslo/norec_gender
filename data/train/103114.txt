Enkel og langdryg
Krim Oversatt av Per Kristian Gudmundsen Press forlag 390 s., kr. 199,- 

Banks gamle nabo Juliet Doyle, finner en pistol på sin datters rom, og skynder seg til den lokale politistasjonen for å få hjelp til å håndtere den ubehagelige situasjonen. 
Men Banks er på ferie, og når våpenet skal avhendes går alt fryktelig galt. 

Samtidig roter Banks datter Tracy seg inn i et forhold til sin venninnes kjæreste. 
En feilvurdering som skal vise seg å resultere i en livsfarlig gisselsituasjon. 
Når Banks kommer tilbake fra sin hardt tiltrengte ferie, er det disse to handlingstrådene han må begynne å nøste av, både som etterforsker og far. 

Det går selvfølgelig riktig bra til slutt - men før håndjernene legges på, har leseren fått seg en reise gjennom Robinsons univers som denne gangen blir temmelig langdryg. 
Jeg hadde gleden av å anmelde «En bit av mitt hjerte» av samme forfatter for et par år siden, og er nesten sjokkert over kvalitetsforskjellen. 
Plottet i «Dødelig sjarm» er rett og slett syltynt, og det samme gjelder for flere av personskildringene. 

Når en såpass enkel og liketil krimfortelling skal dras ut over nesten fire hundre sider, må man i det minste ha andre kvaliteter å by leseren. 
Det har dessverre ikke Peter Robinson denne gangen. 
