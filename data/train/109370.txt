Bokanmeldelse:Aslak Dørum: 
«En flåte av gull» 

Til daglig er Aslak Dørum rockestjerne og bassist i DumDum Boys. 
Nå debuterer han som forfatter med et heidundrende actioneventyr for unge lesere. 

Ungdomsbok 275 sider Kr. 
279,- Aschehoug 

La det være sagt med én gang: 
Dørum er ikke bare en førsteklasses rockemusiker. 
Han er forsyne meg en førsteklasses ungdomsbokforfatter også. 

«En flåte av gull» er en guttebok (hvis det er lov å bruke et slikt uttrykk) av godt, gammelt merke. 
Intenst spennende, medrivende og velskrevet. 

16-åringen Olav fra Lambertseter i Oslo reiser av gårde på et seilskip i Det karibiske hav sammen med sin nye kompis Amir og andre skoletrette ungdommer. 

Under en storm faller de to over bord, men redder seg opp i en gummiflåte. 
Etter dager til sjøs havner de omsider på en ikke så veldig øde øy - og etter hvert også i klørne på noen riktig skumle banditter. 

Så går det slag i slag. 
Guttene rømmer, blir forfulgt og beskutt - og snart er de på leting etter inkaindianernes legendarisk gullskatt. 
Med skruppelløse skurker hakk i hæl. 

Dette er en ypperlig bok for ungdommer som lever i den villfarelse at det er kjedelig å lese bøker. 
Thrilleren er det reneste dataspillet i litterær form. 

Her og der er det småpirk å sette fingeren på - som når Dørum skriver «maskingevær» der han nok mener «maskinpistol» - men i det store og hele er jeg imponert over nivået i denne debutromanen. 

Dørums språk er lett og rett på sak. 
Dramaturgisk har han full kontroll. 
Han har lest sin Biggles og Hardy-guttene. 

Som dreven tekstforfatter i DumDum Boys er det ikke overraskende at Aslak Dørum er venn med pennen. 
Men steget fra lyrikk og rocketekster til episk roman er langt. 
Den overgangen fikser Dørum med bravur. 

Hva annet kan jeg si enn: 
Splitter pine! 
