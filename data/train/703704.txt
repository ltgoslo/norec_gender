Bare grøt
Det er all grunn til å bli skeptisk hvis du må i helsekostbutikken for å få tak i halvparten av ingrediensene. 

Yogaentusiast, programleder og Masterchef-vinner Vibeke Klemetsen har valgt seg noe såpass folkelig som grøt når hun debuterer som kokebokforfatter. 
Her får vi en hel del oppskrifter på tradisjonelle varianter som risgrøt, havregrøt, rømmegrøt og semulegrynsgrøt, ulike dessertgrøter og barnegrøter. 
Spørsmålet er bare om man egentlig trenger en kokebok for å røre sammen havregryn, vann og salt, eller om det er like greit å følge anvisningene på pakkene av diverse gryn og grøtris. 

Et kapittel er imidlertid satt av til såkalte sunne grøter, og det er først og fremst her man finner oppskrifter vi ikke har sett et utall andre steder. 
Det viste seg da også raskt at dette var mat for ekstremt spesielt interesserte. 
Chiagrøt med kokosflak og stevia smakte såpe og så ut som alien-innvoller, og de andre variantene jeg prøvde var ikke spesielt mye mer innbydende. 
Det ser radikalt mye bedre ut på bildene i boka. 

Hvis bare skal ha en bok om grøt i år, vil jeg på det varmeste anbefale boka til danske Lasse Skjønning Andersen, ikke denne. 
