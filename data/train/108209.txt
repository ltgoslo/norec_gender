Grufulle overgrep mot barn
Ingjerd Tjelle: 
«Omsorg og overgrep» 
Nordnorsk forlag 

«Omsorg og overgrep» er tittelen på Ingjerd Tjelles bok om forhenværende barnehjemsbarn i vårt nordligste fylke. 
Omsorgen hører vi fint lite om. 
Desto mer om overgrepene. 

Det er ikke ende på all den grove mishandling og trakassering de innsatte barn på disse kristelig drevne hjem var gjenstand for etter krigen. 
For ikke å snakke om de seksuelle overgrepene som fant sted fra læreres og bestyreres side. 
Vi hører om gamle mannfolk som famlet på småbarns kropper under dynen hver kveld, om voldtekter på 4-5-åringer og rent sadistisk fremferd overfor totalt vergeløse smårollinger. 

Tjelle har oppsøkt en lang rekke av de overlevende og fått dem til å komme med sin historie. 
Det er historier som får håret til å reise seg på ens hode. 
Grufulle, og skal ikke gjengis her. 
I sum er imidlertid boken fortellingen om en kollektiv barnemishandling av aller verste slag. 
En historie også om avmakt, fortvilelse, savn, opplevelse av fysisk og psykisk vold og seksuell trakassering som så vidt undertegnede er kjent med, savner sidestykke. 

Forfatteren er ikke blind for at det også fantes barn i disse hjemmene som trivdes, som hadde det bedre enn «hjemme» hos syke mødre og alkoholiserte fedre. 
De blir også intervjuet i boken. 

Men det store flertall i finnmarkshjemmene hadde det forferdelig, grufullt ut over enhver beskrivelse. 
Kontrollkommisjoner? 
Tilsynsnemnder? 
Fungerte overhodet ikke. 
Ikke barnevernet heller. 

Ingen beskyttelse hadde de små i nord mot sine perverse plageånder. 
Så mange var det av dem at man spør seg selv om det var folk med spesielle pedofile anlegg som søkte på stillinger ved disse hjemmene. 
I intervjuene Tjelle hadde med dem, fremgår det ikke noe slikt. 
De benektet alle overgrep, kom med forsvar for seg selv som bare virker latterlige, ja patetiske. 

Gudskjelov at den tid er forbi da styrere og «tanter» kunne slippe sine tvilsomme lyster løs på barna. 
Det går jo ikke lenger. 
Også i Finnmark har det kommet til rettssaker med derpå følgende erstatninger. 
Det har bare ikke vært tilstrekkelig. 
Mange av ofrene greier fremdeles ikke å fortelle om det forferdelige. 
Vil det ikke heller. 

- En rettssak der alle detaljer måtte ha kommet fram, ville jeg ikke ha klart, sier en 50-åring som ble voldtatt før han var fem. 

Tjelle skriver også om hjemmenes historie, kristendomsfagets plass der, om finansieringen. 
Og om hvem som jobbet der, hva slags barn man tok seg av. 
Men det er intervjuene som blir sittende. 

At den slags virkelig har hendt i vårt land i vår tid. 
