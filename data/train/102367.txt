Bokanmeldelse:A. J. Kazinski (pseudonym): 
«Søvnen og døden» 

I grenselandet mellom medisinsk vitenskap, religion, kunst og moderne kvantefysikk boltrer denne forfatterduoen seg like friskt som i debutboken. 

Kriminalroman 510 sider 379 kr. Gyldendal 

Det hele starter i et skrekk-kabinett, der en lege utforsker muligheten for å bringe mennesker tilbake fra «den andre siden». 

Så møter vi gisselforhandler Bentzon, som må rykke ut til en bro for å redde en suicidal kvinne. 
Deretter flettes og vris fortellingen til et ganske så intrikat mønster, inklusive vår helts kjærlighetsforhold til den spesielle Hannah, uten at noen tråder ryker. 

Resultatet er en krim med eksistensiell utforskertrang: 
Kan de ondeste handlinger være motivert av annet enn ondskap? 
Hvor går grensen mellom kjærlighet og egoisme? 
Mellom liv og død? 
Hva er den moralske og etiske forskjellen mellom straffbare drap og lovlige former for drap? 

Særlig gripende er skildringene av den skitne sorgen, den som oppstår når noen tar sitt liv. 
I sjangeren krim/underholdning er det sjelden at tema som barmhjertighetsdrap og abort blir løftet frem på en så subtil og elegant måte. 

Referansene til den erotiske og mørke balletten «Giselle», dødsrefleksjoner fra Sokrates og Camus blandes med Niels Bohrs teorier og nyreligiøse trender. 

Men temposkifter og korthuggede enkeltscener sørger for en medrivende kontrast til all denne innadvendte dvelingen. 
Klassisk etterforskningsarbeid og utpenslede actionsekvenser sørger for at også den mindre filosofisk anlagte leser får sitt. 

Fordi teksten er så velskrevet og persongalleriet så engasjerende, tilgir denne leseren at fortellingens temperatur synker litt i romanens midtparti. 
Oversetter: 
Elisabeth Bjørnson. 
