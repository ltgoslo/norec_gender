Bokanmeldelse:Keith Lowe: 
«Råskapens Europa» 

Europa jevnet med jorden. 
Sult. 
Tyveri. 
Overgrep. 
Nød. 
Det var hva befolkningene i de ulike europeiske land møtte etter verdenskrigens slutt. 

Sakprosa 479 sider Kr. 398,- Dinamo forlag 

Man tenker gjerne - med krigsslutt følger fred. 
Så enkelt er det ikke. 
Det viser den unge historikeren Keith Lowe - som i mer enn fem år har gjort research i en rekke europeiske land - i et omfattende kildemateriale på åtte språk. 

På ett vis er boken overraskende, på den andre siden nedslående. 
«Råskapens Europa» viser hvor dypt overgrepene, krigshandlingene og sammenbruddet på det europeiske kontinent påvirket menneskenes liv. 

Lowe har boret dypt og maktet å bruke nyere faghistoriske arbeider i mange land. 
Det som skrives om Norge i de første etterkrigsårene, fremstår oppdatert sammenlignet med internasjonale arbeiders ofte overflatiske omtale av Norge allment. 

De voldsomme fysiske ødeleggelsene i det tidligere tyskokkuperte Europa er rammen for de dramatiske menneskelige dramaene som skildres. 

Mangelen på mat som driver mennesker til vold og kannibalisme. 
Mangelen på bolig og forbruksvarer som gjør mennesker til kjeltringer og overfallsmenn. 

Voldtektene - kvinner som krigsbytte ved krigens slutt. 
Alle enkene, alle foreldreløse barn. 

Lowes hovedtemaer treffer leseren: moralsk fordervelse og kaos, hevn, etnisk rensing, borgerkrig. 

Lowe viser et ufattelig omfattende leir- og fengselssystem ved verdenskrigens slutt der millioner mennesker hadde sittet og blitt drept. 

Antallet leire gjorde, forklarer Lowe, at man ikke umiddelbart øynet det omfattende massemordet på jødene fordi så mange andre mennesker og grupper var blitt fengslet. 

Iblant blir detaljrikdommen så stor at oversikten blir borte, men boken gir stor kunnskap på brede felt. 

Boken er oversatt av Rune Rogndokken Moen. 
