Anmelderen er helt slått ut etter å ha lest Eva Jolys nye korrupsjonskrim
Altfor mange ingredienser ødelegger forsøket på en avslørende politisk thriller. 

I 2012 stilte den fransk-norske juristen og korrupsjonsjegeren Eva Joly som presidentkandidat for De grønne i det franske valget. 
Jeg håper ikke denne boka er hentet direkte fra erfaringer hun gjorde seg den gang. 

For det bildet som tegnes av fransk politikk i denne politiske thrilleren, er så gjennominfisert av løgner, korrupsjon, griskhet og blod at jeg er helt slått ut etter endt lesning. 

Mest fordi jeg er utslitt av å prøve å holde styr på de altfor mange karakterene og intrigene Joly og medforfatter Judith Perrignon dytter inn i denne kaotiske krimmen. 

Korrupsjon 

Boka åpner lovende nok. 
Den franske industriministeren blir funnet hengt på kontoret sitt. 
Alt tyder på at det er selvmord, men datteren er overbevist om at han ble drept. 
På samme tid blir 72 gruvearbeidere slaktet ned før åpningen av en gruve i Nigeria. 
Den øverste leder for Nigerias økonomiavsnitt, Nwankwo Gando, er overbevist om at storskurken Finley står bak. 

Finley har mulige forbindelser til den franske presidenten, som nå står foran et nytt presidentvalg. 
Nwankwo samarbeider tett med sine gamle studiekamerater i Paris; juristen Felix og den russiske journalisten Lira, som nå er blind etter et syreangrep. 
Sammen jobber de tre med å finne avslørende detaljer om den gjennomkorrupte franske regjeringen. 
Også CIA blander seg inn. 

Pøser på 

De som leste Jolys debut vil kjenne igjen trekløveret fra «Liras øyne» (2012), som også handlet om en gjennomkorrupt internasjonal politikk. 
Den kunne vært god, hadde det ikke vært for de altfor mange ingrediensene. 
Oppfølgeren har nøyaktig samme svakheter. 
Også her pøser Joly og Perrignon på med korrupte karakterer og intrikate forbindelser. 

Det innforståtte språket og de mange sprang i tid og sted gjør boka enda mer kaotisk. 
At alle skurkene er skurker fra første stund, gjør ikke boka mer appetittvekkende. 
Det er synd at de to roter det sånn til for seg. 
Det er mye godt her også. 
