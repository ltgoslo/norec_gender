Sylskarpt tigerportrett
Oversatt av Alexander Leborg. 
329 sider Kr. 349,-. 
Spartacus. 

John Vaillant går sine skjønnlitterære krimkolleger en høy gang. 

Dette er ingen kriminalroman, likevel finnes det både en morder og en etterforskning i denne dokumentaren fra det sørøstlige Russlands hemmelighetsfulle skoger, den mytiske taigaen. 

At morderen er en tiger, gjør det hele enda mer pikant. 

Det er ikke alle som vet at det finnes tigre i Russland, men i verdens største land, finnes det meste, også den gigantiske amurtigeren. 

Den vandrer over store avstander, men størstedelen av bestanden lever i Primorje, landområdet som grenser til Japanhavet i øst og Kina i vest. 
Der, i den vesle landsbyen Sobolonje, drepte en tiger tilsynelatende uten motiv en lokal jeger i 1997. 
Det mest oppsiktsvekkende ved angrepet var at det kunne virke som om tigeren aktivt hadde oppsøkt sitt bytte, at den søkte hevn. 

Den anerkjente kanadiske journalisten John Vaillant har dykket ned i hendelsen og de påfølgende angrepene fra tigeren. 

I sentrum står lederen for Tigeroppsynet i landsdelen, tøffingen Jurij Trusj, en mann som kunne ha vært hentet rett ut av en russisk spionthriller, men han er ikke den eneste som bidrar til det høye testosteronnivået i denne boken. 

Vaillant gis oss ny innsikt i en temmelig ukjent del av Russland, et særegent naturområde som i stadig større grad utsettes for menneskelig press, særlig fra Kina. 

Det er også en sosiologisk studie av mennesker og levekår i et av verdens hardeste miljøer. 
Teksten forsøker nitidig å rekonstruere tigerens angrep og forstå disse unike rovdyrenes plass i kultur- og naturhistorien. 

Det som særlig løfter boken er Vaillants språk. 
Han skriver bedre enn de fleste krimforfattere. 
Noen vil kanskje synes han trekker studien av tigerangrepene vel langt, men desto større bragd å få sagt så mye vesentlig med et så smalt utgangspunkt. 

I det kinesiske tigeråret 2010 er dette den viktigste boken du kan lese. 

GABRIEL MICHAEL VOSGRAFF MORO 
