Grillsesongen er sikret
Blir det stort sett grillpølser og sommerkoteletter når middagen skal tilberedes utendørs? 
Her er masse inspirasjon til mer spennende retter. 

Anmeldelse: 
Hvis ikke denne boka gir deg lyst til å finne fram grillen, så vet ikke jeg. 
Jan Ivar Nykvist, kokk og fire ganger norgesmester i grilling, forteller oss her alt vi trenger å vite for å komponere vellykkede måltider i hagen eller på terrassen. 

Nykvist gir en grundig innføring i basisteknikkene, og har viet mye plass til de mest åpenbare klassikerne. 
Vi får blant annet en glimrende oppskrift på hjemmelagede hamburgere (fram med kjøttkverna), og har mange gode serveringsforslag hvis man skulle få lyst til å variere litt. 

Men det som hever boka opp i elitedivisjonen, er først og fremst alle de gode oppskriftene med råvarer som mange aldri ville funnet på å slenge på grillen. 
Her får vi greie på hvordan man griller ølgratinerte østers, kongekrabbe, cæsarsalat, andelår, reinsdyr, lammeskank, pizza, ost, masse godt grønnsakstilbehør og mye, mye annet. 
Et helt kapittel med grillede desserter er det også blitt plass til. 
Grilling forbindes ofte med høy kjøttfaktor, men her er også rikelig med oppskrifter for både vegetarianere og pescetarianere. 

Vi testet laks med peanøtter og grillet hjertesalat, hotte kyllingspyd med couscoussalat, sitrusbakte kyllinglår med selleri på tre måter, svinefilét i bacon, rødbetesalat med chevre, fantastiske burgere og fylte epler til dessert. 
Alt gikk ned på høykant hos både store og små. 

En ekstra bonus er det at hver eneste rett, også dessertene, er utstyrt med både vin— og øltips. 
Så får vi heller se mellom fingrene med den sporadiske sesongforvirringen som eksempelvis gjør at ramsløk og kantareller plasseres i samme rett. 
