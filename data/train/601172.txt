Høytstående krim fra Dublin
Solid og velskapt krim, som våger å dvele ved sine personer og sitt miljø. 

Forfatter: 
Tara French 

Forlag: 
Cappelen Damm 

Oversetter: 
Henning Kolstad 

Politispaneren Frank Mackey i Dublin har i årevis holdt seg unna sin egen familie og sitt barndomsstrøk. 
Det er helt bevisst: 
Han har et ugreit forhold til sin alkoholiserte far, til sin mor som aldri viste følelser og til sine søsken, som mildt talt er en brokete samling. 

Men så: 
Funnet av en gammel koffert tvinger ham tilbake til Barndommens gate, både fysisk og mentalt. 
Kofferten har tilhørt en kvinne på hans egen alder som het Rosie Daly. 
Hun var hans ungdomskjæreste og de to planla i sin tid å rømme til England sammen. 
Hun dukket imidlertid aldri opp, men la igjen en lapp som tydet på at hun hadde reist til England på egen hånd. 
Frank Mackey har gjort sitt ytterste for å glemme henne. 
Nå, 22 år senere, tyder mye på at hun forsvant den dagen. 

Med dette utgangspunktet sirkler Frank Mackey sakte inn en gammel kriminalhistorie. 
Men romanen er mer enn en tekst om et gammelt kriminalmysterium. 
Det er i høy grad også en roman om en plaget, middelaldrende mann og hans familierøtter, om hans barndoms miljø og hans egen vansirede, inneklemte familie. 

«Flukt» er psykologisk troverdig, den tør å dvele ved sine personer og sine miljøer, den våger å ta seg tid. 
Samtidig makter Tara French å opprettholde en ytre energi. 
Og hun gir et troverdig, interessant portrett av sin hovedfigur, Frank Mackey. 
Et menneske som er rapp i kjeften, men som besitter mye bunden følsomhet i seg. 
Som er kjølig, men med mye aggressiv bagasje innvendig. 
Samtidig gir romanen et Dublinportrett, men det er ikke turistenes Dublin vi møter. 

Dette er irske Tara French tredje kriminalroman på norsk, den første var den dypt fengslende «Skogen». 
«Flukt» er smidig oversatt av Henning Kolstad. 
