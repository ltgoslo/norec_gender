Bokanmeldelse:Malala Yousafzai og Christina Lamb: 
«Jeg er Malala» 

Historien om den pakistanske jenta som ble skutt og nesten drept av Taliban. 

Selvbiografi 267 sider Kr 349,- Cappelen Damm 

16-årige Malala er blitt et symbol på kampen for skolegang for jenter. 
Hun har opplevd mer enn nok i sitt korte liv til å skrive en lesverdig selvbiografi. 

Malala vokste opp i Swatdalen nord i Pakistan, i en relativt liberal familie. 
Faren drev flere skoler og var opptatt av å rekruttere jenter, noe som provoserte Taliban. 

Malala tok aktivt del i hans kamp fra svært ung alder og ble en medieyndling. 
En fundamentalist skjøt henne på skolebussen i fjor høst, men hun overlevde mirakuløst. 

Slik er kortversjonen av Malalas liv, som er fyldig utbrodert i denne selvbiografien. 
Hun har fått hjelp av den britiske journalisten Christina Lamb, men det er hennes egen stemme som bærer teksten. 

I tillegg til å bli kjent med en svært modig jente, får leseren et innblikk i Pakistans massive samfunnsproblemer. 

Malala er en god forteller, som skriver varmt om det hverdagslige, reflektert om samfunnsspørsmål og engasjert om verdiene hun kjemper for. 

Oversatt av Poul Henrik Poulsson. 
