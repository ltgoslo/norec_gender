Svart frihet:Bokanmeldelse: 
Colson Whitehead 
«Den underjordiske jernbanen» 

«Den underjordiske jernbanen» klarer kunststykket å skape en original ny vri på det mørkeste kapittelet i USAs historie – slavetiden. 
Ikke rart Barack Obama og Oprah Winfrey har trykket boken til sitt bryst. 

Til å begynne med virker fortellingen om den egenrådige slavejenta Cora – tredjegenerasjons afrikaner på en bomullsplantasje i Georgia – velkjent, nesten stereotypisk i sin fremstilling av hvite og svarte i sørstatene på midten av 1800-tallet. 
Onde, sadistiske plantasjeeierne mot undertrykte svarte slaver. 
Dette har jeg lest og sett før gjort, tenker jeg, i utallige bøker og filmer, fra Toni Morrisons «Beloved» til Solomon Northups «Twelve Years a Slave». 
Men så skjer det noe. 

Leselysten? 
Ti 10 krimbøker å sjekke ut 

Sammen med medslaven Caesar, forsøker Cora å flykte fra plantasjen og komme seg til fristatene i nord. 
Etter en heseblesende flukt gjennom omkringliggende sumpområder, kommer de to rømlingene frem til målet – Den underjordiske jernbanen. 
I virkeligheten var dette kallenavnet på nettverket som hjalp slaver på veien til frihet. 
I Colson Whiteheads roman er jernbanen derimot høyst reell, med ekte damplokomotiver, skjulte stasjoner under jorden og hemmelighetsfulle stasjonsmestere som risikerer livet for å hjelpe. 
Bruddet med realismen er underliggjørende og forfriskende, og det er denne sjangerblandingen, der science fiction og fantasy møter den mer tradisjonelle, realistiske lidelseshistorien, som gjør denne romanen så annerledes og befriende. 

Lest? 
Vill budkrig om norsk vagina-bok 

Herfra og ut er «Den underjordiske jernbanen» en historie om tilpasning til stadig skiftende omstendigheter og den store, underliggende drømmen om ekte frihet. 
Cora møter på de ulike stoppestedene forskjellige strategier for å undertrykke og kontrollere den svarte befolkningen. 
Fra eksperimenter med rasehygiene til den reneste utryddelsespolitikk. 
Som slavefangeren Ridgeway betror henne: 
«Dere må ikke bli så vellykkede at dere utkonkurrerer oss.» 

Les også: 
Her er 5 boktips til barna i sommer! 

Whitehead har skrevet en spennende, rørende og språklig raffinert roman, som med en original vri på historiske kjensgjerninger forteller noe viktig om hva det betydde og fremdeles betyr å være svart i USA. 

GABRIEL MICHAEL VOSGRAFF MORO 

Lese i ferien: 
10 perfekte sommerbøker! 
