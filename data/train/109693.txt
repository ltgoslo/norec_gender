Bokanmeldelse:Tatiana de Rosnay: 
«Mokka» 

Det er en ren fornøyelse å lese dameromaner når alt klaffer slik som i «Mokka». 

Oversatt av Gøril Eldøen Roman 213 sider Kr. 349,- Bazar Forlag Justine får en telefon om at den 13-årige sønnen Malcolm er påkjørt og ligger i koma. 
Sjåføren i den mokkafargede Mercedes-en har stukket av fra åstedet. 
Sjokket, fortvilelsen og etter hvert sinnet rettet mot føreren og den resultatløse politietterforskningen er så presist og overbevisende skildret at leseren befinner seg raskt i Justines sko. 

Snart starter hun (Justin betyr «rettferdig») sin private etterforskning for å finne ut hvem sjåføren er og hvorfor han stakk av. 
Dette gir en nerve til fortellingen som gjør boka vanskelig å legge fra seg. 
Forfatteren er en uhyre effektiv forteller. 
I løpet av noen få avsnitt kjenner leseren for eksempel til interiøret i deres parisiske leilighet, hvordan hun møtte sin britiske ektemann og det dårlige forholdet hun har til foreldrene sine. 

Hovedpersonen står midt i et fransk-britisk kulturkrasj, og boka inneholder mange interessante refleksjoner rundt de forskjellige landenes kokekunst, språk, væremåte og sans for humor. 
Hun er et sympatisk vesen komponert av det beste fra de to kulturene, som leseren vil vel fra første side av. 

En sjangersvakhet er at de mannlige personene blir overfladisk behandlet når de kvinnelige erfaringene får så mye plass. 
Den typiske dameromanmoralen om verdien av kvinnefellesskap, eller «dette stilltiende nettverket av mødre» som det heter i denne romanen, kan også bli litt vel forutsigbar og enkel. 

Uansett er «Mokka» en usedvanlig helstøpt roman: 
Hovedpersonen er en reflektert og følelsessterk kvinne plassert i en fortettet handling og et variert språk. 
Gjerne en bok til om Justine! 

Visste du at ... 

Tatiana de Rosnay (f. 1961) er av engelsk, fransk og russisk avstamning og bor i Paris. 

Romanen «Saras nøkkel» (2010) var en stor suksess også i Norge, og boka er filmatisert med Kristin Scott Thomas i hovedrollen. 
