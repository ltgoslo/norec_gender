Bokanmeldelse:Endre Lund Eriksen: 
«Den sommeren pappa blei homo» 

Humoristisk om vanskelig tema. 

Ungdomsroman 187 s. 
Kr 279,- Aschehoug 

Lund Eriksen er mannen bak suksessfortellingene om Pitbull-Terje, som også ble til en populær film. 
Han har skrevet flere andre prisbelønte bøker for barn og ungdom. 
Ofte med vanskelige temaer som får et lett og humoristisk uttrykk, også denne gangen. 

Arvidsjaur, som ikke er spesielt glad i navnet sitt, er på ferie i den gamle campingvogna med pappa og hunden Waldo. 
Mamma har stukket av med en pilatestrener, og ferien er dørgende kjedelig og stillestående. 

Helt til Indiane dukker opp, med faren sin Roger, og en golden retriever som legger an på Waldo. 
Og da Roger legger an på pappa, begynner det å bli mye rot i Arvidsjaurs hode. 
Pappa begynner å drikke mye rødvin og bli fnisete. 

Boken handler om identitetskriser, pubertet og skilsmisse. 
Disse tunge og ofte fortiede temaene sprudler i romanen, er lette og humoristiske. 

Lund Eriksen gjør det vanskelige litt lettere for ungdommene i bøkene sine, spesielt fordi de er flinke til å sette ord på ting og også le. 

Arvidsajurs forhold til Indiane blir viktig, og vennskapet er en stor del av fortellingen. 
Den pirker ikke veldig i de store sårene, men skildrer en humoristisk overlevelsesstrategi i dagbokformat, som fungerer godt. 

Visste du at ... 

Den første setningen i romanen kom fra en utedo i Tyskland? 
Forfatteren fikk tipset av sin tyske oversetter og syns det var så bra at han ville gjøre bok av setningen. 
