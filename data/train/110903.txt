Alvorspreget spenning
Tove Alsterdal: 
«KVINNENE PÅ STRANDEN» 
Oversatt av Lars Lenth Kagge Forlag 347 s., kr 349, 
- En grytidlig morgen i den spanske havnebyen Tarifa: 
En kvinne smyger seg i land fra en fiskebåt, og tar seg opp i byen. 

Litt lenger borte på stranden våkner en ung, svensk kvinne etter en heftig natt. 
Frarøvet pass og penger. 
Samtidig i New York: 
Ally Cornwall prøver å komme i kontakt med sin mann i Europa. 
Han er journalist, og har dratt til Paris for å skrive om moderne menneskehandel. 
Men nå er linjen død. 
Stemmen hans har forstummet. 

Slik er opprakten i Tove Alsterdals romandebut. 
Ikke noe tøys med mord på innesnødde gods, altså. 
Blodig alvor. 
Vi ser det på TV hver eneste dag. 
Flyktninger som tar seg inn i Europa på søken etter et bedre liv. 
Så når Ally trosser flyskrekken og reiser over til den gamle verden for å lete etter sin savnede mann, er det duket for et drama med solide røtter i virkeligheten. 

Det er helt tydelig at Alstedal har jobbet mye med research i forbindelse med denne spenningsromanen. 
Likevel spiller hun kortene fint ut, det blir aldri anmasende. 
Boken er elegant komponert, og viser en fin spenningskurve ettersom Ally graver seg ned i et av vår samtids mørkeste og mest skammelige kapitler. 

Og nettopp derfor reagerer jeg når forfatteren mot slutten av boken velger å gi oss en helt ny og annerledes hovedperson. 
Av den kvinnen vi så langt har kunnet tro på, skaper Alsterdal plutselig en slags kvinnelig utgave av James Bond, i noen hevnscener som kler denne teksten uendelig dårlig. 

Synd, fordi dette overspillet er fullstendig unødvendig. 
Handlingen avsluttes i Praha på en glimrende måte, som ytterlig understreker action-scenenes overflødighet. 
Men alt i alt er dette en både vellykket og ikke minst alvorspreget spenningsroman. 

INGVAR AMBJØRNSEN 
