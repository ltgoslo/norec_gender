Universets magi
Oversatt av Øyvor Dalan Vik. 
Gyldendal. 
567 s., kr. 349,- 

Listen ble satt høyt da den kjente reiseskribenten Bill Bryson for noen år siden bestemte seg for å skrive en populærvitenskapelig bok. 
Listen ble satt høyt da den kjente reiseskribenten Bill Bryson for noen år siden bestemte seg for å skrive en populærvitenskapelig bok. 

Han ville ha svar på de mange store spørsmålene om naturen rundt oss, om atomer, gener, klimaet og verdensrommet. 
Hva vet forskerne egentlig om de minste bestanddelene i universet? 
Hvordan oppsto livet? 
Hvor lenge vil jorden overleve? 

Den ferdige boken er overraskende bra, og har fått en god mottakelse internasjonalt før den nå foreligger på norsk. 
At en lekmann kan prestere så solid forskerformidling, skyldes selvfølgelig at Bryson i utgangspunktet er en god forteller. 

Men minst like mye må tilskrives grundigheten i arbeidet. 
Boken slenger ikke ut lettvinte konklusjoner, men understreker tvert imot hvor lite vi faktisk vet. 

Den historiske tilnærmingen til stoffet er spekket av biografiske detaljer om eksentriske forskere og rivaliseringen dem imellom. 
Flere pionerer som aldri fikk æren for sine oppdagelser, løftes frem i lyset. 

I den grad Bryson samler trådene mot slutten, skjer det med en godt underbygd advarsel mot den menneskelige ødeleggelse av jordens artsmangfold. 

Det er litt krøll med tallene om issmelting og havstigning, men alt i alt leveres et innsiktsfullt bilde av den hårfine balansegangen som gjør nettopp vår verden slik den ser ut i dag mulig. 
Boken vil med all sannsynlighet fenge brede lesergrupper. 
