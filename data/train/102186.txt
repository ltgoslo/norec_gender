Bokanmeldelse:Geir Stian Ulstein: 
«En dag i livet» 

Omstendelig og uttværet om en families skjebne. 

Roman 366 sider Kr. 349,- Juritzen forlag 

Med 27 års mellomrom rammes familien Orsten av tragiske drukningsulykker som river med seg familiemedlemmer av flere generasjoner. 

Omkring dette skjebnetunge temaet har Geir Stian Ulstein skrevet en roman som til tross for gode tilløp hemmes kraftig av en overlast med detaljer, omstendelige skildringer og generelt svak fremdrift. 

Ulstein har valgt å gå langt inn i tankene og det indre livet til medlemmene av Orsten-familien: både enkefruen som opplevde å miste sin sønn i drukning fredssommeren 1945, hennes gjenlevende barn og deres barn igjen. 

Handlingen er i hovedsak lagt til sommeren 1972, med noen tilbakeblikk til 1945. 
Slik blir det en flerstemmig historie vi leser, med mange fortellere og ulike perspektiver på de samme hendelsene. 

Men i stedet for å bygge opp til et nokså forutsigbart dramatisk høydepunkt, bidrar de mange skildringene av tanker og følelser mer til å dempe spenningskurven. 
Det blir for deskriptivt og dvelende, og med for mange umotiverte bipersoner. 
