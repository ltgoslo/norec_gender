Nuruddin Farah:«Knokkelkors» 

Farah har skrevet et realistisk spenningsdrama fra et samfunn som har brutt totalt sammen. 
En roman som gjør leseren klokere på det krigsherjede Somalia. 

Roman 399 sider Kr. 399,- Aschehoug 

To brødre spiller hovedrollen i Nuruddin Farahs siste bok. 
Malik reiser til Somalia som krigskorrespondent for New York Times. 
Ahl for å lete etter sin stesønn, som har rømt fra Minneapolis for å verve seg i islamistgruppen Al-Shabaab. 

Deres dramatiske opplevelser er fiktive, men lagt så nært opp til virkeligheten at fortellingen har en påfallende folkeopplysende dimensjon. 

Vi får blant annet vite at den beryktede somaliske piratvirksomheten oppsto som en reaksjon på at utenlandske skip tyvfisket og dumpet radioaktivt avfall. 

Forfatteren, som selv har somalisk bakgrunn, forsøker likevel ikke å unnskylde eller forsvare at hans landsmenn har kjørt nasjonen i grøfta. 

Han fremstår som svært kritisk til både somalisk kultur, klansystemet og de religiøse opprørerne. 

Boken utgjør den siste delen i en trilogi, men kan leses frittstående. 

Oversatt av Ingrid Haug. 
