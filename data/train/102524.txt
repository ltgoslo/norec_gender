Bokanmeldelse:Tor Åge Bringsværd: 
«Ikke fordi den har et svar, men fordi den har en sang» 

Et snilt eventyr for voksne med en litt vel åpenbar moral. 
Uansett hvor sympatisk man måtte mene forfatterens prosjekt er. 

Roman 338 sider 359 kr. Cappelen Damm 

I havnebyen Ogro sprer fiendskapet mellom mennesker og oliner seg etter som pesten eskalerer. 
Oliner er kattedyr som står nærmere menneskene enn dyrene i utvikling og er fascinerende skapninger. 

Handlingen er satt til en slags middelaldersk tid der man ikke har så avanserte hjelpemidler, byttehandel er utbredt og krig er en konstant trussel. 

Snart skal undergrunnsnettverket Grønn velte statsstyret, og menneskene må unngjelde for diskrimineringen av oliner som har pågått i mange år. 

Selv om romanen handler om svik, hevn, bestillingsmord og opprør, blir den aldri riktig mørk. 
Det er faktisk et savn. 

Det finnes en lys åre i boka som består av økologisk tankegods og troen på tillit, vennskap og kjærlighet på tvers av raser. 
At det gode seirer over det onde, er ikke uvanlig i fantasysjangeren. 
Men når ikke vekslingen mellom det lyse og det mørke oppleves som reell, forsvinner spenningselementet. 

Bringsværd skriver fram et fabelunivers som minner om verden vi kjenner, men som likevel er vanskelig å forstå fullt ut. 

Dette gjelder særlig andre del som handler om hvordan Aila, moren til alt levende, ankom universet og begynte å kontrollere det. 
Språkleken, som går ut på å kalle kjente ting for nyskapte ord, får mye plass. 
Gater heter for eksempel «gatter», bjørn heter «birn». 

Forvirringen tvinger leseren til å tenke i nye baner, men gjør det også vanskelig å la seg oppsluke av fortellingen. 
Forfatteren skriver så annerledes alle andre og vil alltid være skattet, men årets roman for voksne er ikke en medrivende leseropplevelse. 
