Bokanmeldelse:«New York-bekjennelser» 

En blek, blek kopi av «Sex og Singelliv» med en klyse av en mann i hovedrollen. 

TV-serien og filmene om New York Times-spaltisten Carrie Bradshaw og venninnene hennes er umåtelig populære. 
Seerne får en flik av New York-pulsen, high fashion og fire komplekse kvinnepersoner, og ikke minst Carries jakt på å finne den rette. 

«New York-bekjennelser» prøver seg på mye av det samme, men blir aldri noe annet enn en blek, blek kopi. 
Her er hovedpersonen en mann, investeringsmegler og damemagnet Drew Evans. 
Han er kongen av one night stands, og stolt av det. 
Helt til smellvakre, smarte og sexy Kate begynner i samme firma, og Drew forelsker seg for aller første gang i sitt liv. 

Dette er en romantisk komedie full av sexskildringer, for det er jo fra mannens perspektiv, skal vite. 

Handlingen er en eneste lang monolog der Drew gjenforteller hvordan han møtte, ble uvenner med og senere gjenforent med sin Kate. 
«Krydret» med belærende fakta til leseren om hvordan mannen egentlig er og hva han egentlig tenker. 

Ifølge hovedpersonen har menn sex på hjernen hvert 5,2 sekund. 
Dette gjelder ikke Drew, hvis samtlige tanker og kommentarer er relatert til sex eller penis. 
Det er kanskje meningen at den breiale kjekkastonen og det ensidige fokuset skal være komedie-innslaget i romanen. 
Men det oppleves forutsigbart og utmattende heller enn morsomt. 

Drew sier til Kate at en avtale kommer til å holde hardt, og tenker: 
«Og det er ikke det eneste som blir hardt, hvis du – leseren – skjønner hva jeg mener». 

Ja da, vi skjønner hva du mener. 
Hadde det ikke vært for alle «hvis du skjønner» og de klisjéaktige påstandene om mannens natur, hadde dette vært en helt straight romantisk historie. 

Bokens målgruppe må være kvinner. 
Det er i hvert fall dem hovedpersonen gjennomgående henvender seg til. 
En romantisk komedie skrevet av en heterofil mann med heterofile menn som målgruppe, hadde vært mer lærerik for damer å lese om de virkelig ville ha innsikt i mannen som kjæresteemne. 

Ønsker man å oppleve NYC-stemning, singleliv og eksklusiv estetikk, finnes det heldigvis bedre alternativer enn denne romanen. 

Oversatt av Embla Skjong Bjørnerem. 
