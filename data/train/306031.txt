Ikke alle bøker som handler om barn, snakker til barn
«Hotel Cæsar»-stjerne barnebokdebuterer med hyllest til fantasien. 

Kristin Bortolotti er født Frogner, og ble rikskjendis for sin rolle som Charlotte i «Hotel Cæsar». 
Nå har hun vært borte fra rampelyset i mange år, men gjør denne våren comeback som kunstner og barnebokdebutant. 

I «Den magiske pappesken» forteller hun historien om en gutt og ei jente som drar på eventyr i en grå pappeske. 
Ut i rommet, og både bakover og framover i tid. 

Romantisk 

Det er nok ment som en hyllest til fantasi og kreativitet, men når vi leser boka, er fantasien mindre framtredende enn nostalgien. 

Den fremmer et romantisk syn på barndom som ofte appellerer mer til voksne lesere enn til barn. 
Det har ikke minst med perspektivet i boka å gjøre. 

De svarthvite, figurative tegningene skiller seg ut på barnebokmarkedet, med sin naturtro stil. 
Særlig barneansiktene er uttrykksfulle. 
Men de er også distanserte, nusselige og passive. 
Blikkene er drømmende. 
Og jada, vel handler det om å drømme seg bort. 
Men selv om perspektivet skifter fra oppslag til oppslag, ser vi alltid på dem, heller enn med dem. 
Dette er ikke leserens eget eventyr, det er to barn som ser søte ut mens de ser på vakre ting. 

Trenger forklaring 

Bildene spiller hovedrollen i boka, mens teksten virker å være lagt til mot slutten, som støtte til fortellingen. 
Men samspillet halter litt, ofte sier teksten det samme som bildene. 
Den går på rim, med metaforer og forsøksvis poetiske formuleringer som får boka til å minne litt om Haddy N’jie og Lisa Aisatos bestselgende «Snart sover du». 
Men der sistnevnte har flere lag og skarpe kanter som kontrasterer de søtladne bildene, er det ikke like mye å hente i pappeske-boka. 

Poesien er ofte litt hul. 
Hva betyr for eksempel 
«I fremtiden har jorden blitt en skygge av en drøm»? 
Eller det påfølgende 
«Nå er det vi som utvikles med brukergrensesnitt»? 
Den siste er en av mange setninger som gir liten mening for barneleserne uten omfattende forklaring fra en høytleser. 
Men det vil gi brudd i fortellingen og rytmen, som teksten flere steder tyr til snarveier for å holde på. 
Som når jenta blir omtalt som en «eventyrerske», en arkaisk kjønnet form som må være valgt for å få det til å passe med «se» i neste verselinje. 

Et annet sted står det om et hav: 
«Pappesken kan krysse det, med seil og klippetro», hvorpå pappesken plutselig er besjelet. 
Men det er vel barnas klippetro det handler om? 

Best til slutt 

Totalinntrykket blir at boka ikke er helt ferdig uttenkt, selv om det er flere fine detaljer og noen veldig gode enkeltoppslag her. 
Bamsen som aldri nevnes i teksten, men som skifter utseende flere steder – med sjørøverlapp på øyet når de seiler, og astronautdrakt i framtidsoppslaget – er en morsom detalj. 

Og i det aller siste oppslaget, der to sovende barneansikter er streket opp som en prikk-til-prikk-tegning over et stjernebilde, får fantasien endelig slippe løs. 
Dette er et bilde som har noe å fortelle, og som spiller ball med historien for øvrig. 

Om bare resten av boka beveget seg mer utenfor pappboksen. 
