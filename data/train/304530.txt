Marius Ektvedt røper for mye for tidlig
I en gal manns dagbok. 

Vi har det alle i oss: 
Dobbelsjekking av om komfyren er slått av, vende tilbake og dra i dørhåndtaket for å forsikre oss om at vi virkelig låste døra. 
Barn som ikke tråkker på streker. 
Alle de harmløse ritualene vi omgir oss med for å unngå at noe katastrofalt skal skje. 

Denne skrekken har tatt helt overhånd for hovedpersonen i «FEM». 
Utad framstår han ganske normal. 
Han er arkitekt med god jobb, og har to små barn med sin vakre og kjærlige designerkone. 

Dødstallet 

Inni ham derimot, er det kaos. 
Han er ridd av angst, av tvangshandlinger og - tanker. 
Han vasker hendene uavlatelig, og åler seg innunder sønnens seng hver kveld for å sjekke om det finnes en massemorder der. 
Han unngår å gå bak sin kone i trappa, av frykt for å dytte henne ned. 
Han sitter på hendene sine, av frykt for hva han kan komme til å gjøre med dem. 
Ritualer han har klart å holde i sjakk og skjul, inntil det katastrofale skjer. 
Kona vil ha et barn til. 
Det betyr at de blir en familie på fem. 
Det MÅ ikke skje. 
Tallet fem betyr ulykke. 
Det er et dødstall. 

Marius Ektvedt debuterte i 2013 med «Revir», som ifølge Dagbladets anmelder var årets ekleste bok. 
Også den handlet om en tilsynelatende harmløs mann med et farlig indre liv. 
«FEM» er fortalt i jeg-form. 
I kursiv får vi en fortelling fra sommeren før. 
Da skjedde det noe som gjør at kona har tvunget ham til å gå i terapi. 
Han lyver for henne, og lyver for terapeuten. 
Han er i ferd med å miste kontrollen. 

Monoton 

Ektvedt er en stilsikker forfatter med et overbevisende stramt språk, og innimellom skremmende gode bilder. 
Som da han snakker med kollegaen T, og ganske tilforlatelig tenker for seg selv: 
«Det er plass til T i fryseren hjemme hvis jeg parterer henne og tar ut noe av elgkjøttet som ligger der.» 

Strukturen på boka, derimot, gjør den nokså monoton. 
Vi får altfor tidlig innsikt i jeg-personens skremmende tvangshandlinger og -tanker. 
Spenningen dempes også av at han stadig fortolker seg og sine handlinger. 
Det gjør at boka ikke blir den sitrende gal-mannsdagbok den kunne vært. 
