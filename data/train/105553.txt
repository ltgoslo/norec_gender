Bokanmeldelse:Tyra Teodora Tronstad og Bjørn Sortland: 
«Det blir pinlig uansett» 

Fiffig forlagsidé ødelegger for innlevelsen i denne ungdomsboken. 

Ungdomsbok 111 sider Kr 249,- Aschehoug 

Ifølge forlaget hadde forfatterne aldri møttes eller diskutert prosjektet før de begynte å skrive e-poster til hverandre som sekstenåringene Elias og Susanne. 

13 dager senere er boken ferdig. 
Opplegget preger resultatet i for høy grad, og det er vanskelig å ta storyen på alvor. 

Elias har avstandsbeundret Susanne på bussen og tar endelig mot til seg og skriver til adressen han har sett på permen hennes. 
Snart starter en e-postutveksling som er brutalt ærlig og som avslører bl.a. ensomhet og seksuelle erfaringer. 

Særlig hva angår Elias, en umiskjennelig Bjørn Sortland-figur med svart selvironi, kunstinteresse og kristentro. 

Det går på troverdigheten løs; jeg får meg ikke til å tro på sekstenåringer som blottstiller seg så fort. 
E-postene til Elias, som gjerne er fyrt av bare minutter etter Susannes, er dessuten for smarte. 

Disse er tidsangitt med «dagen etter» eller «5 minutter senere», og jeg ser for meg forfatterne i hver sin stue som morer seg over hvilken vending boken nå skal ta når det blinker ny e-post. 
