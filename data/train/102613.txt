Bokanmeldelse:Kjell E. Midthun: 
«Nisser» 

Utsøkt nissebok med noen gode tekster og et overdådig utvalg tegninger signert nissekunstneren fremfor noen, Kjell E. Midthun. 
Kommer du ikke i julestemning av denne boken, ja, da har du et problem - selv om julen nå er over! 

Her er formsikre og nostalgisk-humoristiske fargetegninger av nisser i fri utfoldelse på gårdstun og bygdeveier, i storbyen og på sjøen. 

De kravler og kryr, rir på bjørneryggen, kjører sparkstøtting, tryner i hoppbakken. 
Midthuns tegninger har det magiske ved seg at de vekker til live kicket du fikk som barn, da det endelig dukket opp et ekte nissekort blant kjedelige julenek og dompaper. 

I denne utgivelsen får han godt følge av forfatterne Holger Koefoed, Gro Dahle, Jørgen Norheim og Odd Børretzen. 

Koefod gir oss en grundig og god gjennomgang av julenissens historie og den norske nissens liv, i folkeminnet og hos sentrale kunstnere som Werenskiold, Kittelsen og Egner. 

Mens Børretzens uforlignelige novelle «Tror du på julenissen?» utgjør bokens desiderte høydepunkt rent skjønnlitterært. 

Den viser til fulle hvilken fin og formfullendt forfatter Børretzen var: lett og utvungen stil, masse undertekst, en helt særegen miks av humor og visdom, og selvfølgelige overganger mellom det realistiske og det fantastiske. 

Vi savner ham allerede. 
