Hva skal til for at en barnebok er poetisk?
Synne Lea og Stian Holes nye bok er full av underskjønne bilder, men en poetisk barnebok trenger flere friske ideer. 

Synne Lea og Stian Hole ble nominert til alle prestisjeprisene sist gang de samarbeidet, med den vakre og litt uhyggelige barnediktboka «Nattevakt». 
Så det er til et visst forventningspress at de slipper den nye bildeboka, «Du og jeg», om et søskenpar og deres aldrende bestefar. 

Det er en helhetlig fortelling denne gangen, men en poetisk sådan, ifølge forlaget, som har utgitt mange slike bildebøker for barn de siste åra. 

Tematikken i de poetiske bildebøkene er gjerne litt gjentakende. 
Ofte handler det om sorg og savn, død eller frykten for den. 
Kanskje fordi vanskelige eksistensielle temaer er lettere å ta opp i et billedlig eller varsomt, poetisk språk, særlig når målgruppa er ung. 
Gode eksempler er iallfall Brynjulf Jung Tjønn og Øyvind Torseters «Den finaste historia» og Gaute Heivoll og Line Halsnes’ 
«Båten mellom stjernene». 

Underskjønne bilder 

Men med «Du og jeg» begynner tematikken å føles noe forslitt. 
Det til tross for flere underskjønne bildeoppslag med detaljer du kan fortape deg i, og en flertydig stemning forfatterne har tatt med videre fra forrige prosjekt. 

Det handler om ei jente som skal være med bestefar og lillebror på tur med robåten. 
Men hun klarer ikke å glede seg, for hun vet at en dag vil bestefar være borte. 
Og så plutselig, langt ute på vannet, orker ikke bestefar å ro mer. 

Leas tekst er knapp og full av hull som leseren må fylle ut selv, hvis ikke bildene gjør det. 
Mye fortelles mellom linjene. 
Holes bilder veksler mellom nære og usedvanlig uttrykksfulle portretter og store, detaljrike oversiktsbilder, fulle av fremmedelementer og rariteter som blir til visuelle metaforer. 
Her er mye lek med lys og mørke – så også i teksten, der trioen leter etter ord som «lyser» - og avansert skyggelegging. 
Varme farger er en rød tråd gjennom boka, som skaper trygghet når uhyggen øker. 

Varme er det også mellom søsknene, et høydepunkt i boka er vendepunktet der lillebror på rørende vis hjelper storesøster å bli kvitt frykten. 
Hun vokser mye på båtturen, og slik følger historien et klassisk barnebokmønster, der helten legger ut på en reise, overvinner utfordringer, og vender hjem igjen, i en litt mer voksen utgave. 

Litt for klassisk 

Men andre sider ved boka blir i overkant klassiske: 
Den lille båten på det store havet er en visuell klisjé. 
Barndomsbeskrivelsen er også veldig romantisk, full av nostalgiske referanser til sjø og båtliv, men ingenting som hinter om barndom anno 2018. 
Flere av virkemidlene både i bilder og tekst er også gjentakelser fra Holes tidligere bøker, som «Annas himmel» (som også handlet om død) eller «Morkels alfabet». 

Alt dette kan fint forsvares. 
Men sett under ett gjør det at jeg savner et friskere grep, skulle boka blitt virkelig poetisk og mer enn et visuelt sukkertøy. 
Jeg lurer også på hvem den egentlig snakker til. 
Den blir subtil for de aller yngste, men kan bli for naiv for de eldre. 
Bestefars visdomsord framstår i grunn nokså banale, som når han sier om øyer: 
«Så lenge du fortsetter å ro, kommer og går de. 
Slik er det med venner også.» 
Eller «Når vi ror, spiller det ingen rolle hva vi snakker om, bare vi snakker». 

Men mange lesere, særlig voksne, vil nok la seg berøre av nærheten mellom bestefar og barnebarn, og skjønnheten i bildene. 
Hvis de da ikke føler at de har sett dette før. 
