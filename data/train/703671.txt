Den uferdige Pondus
Eliteserien-prosjektet er for blodfansen. 
For klin kokos-fansen. 
For dem som må ha årbøkene, juleheftene og Pondus-bladet komplett. 

Eliteserien byr i all hovedsak på kjent Pondus-materiale. 
Samt ekstraseriene til Frode: 
Riskhospitalet, den tidlige fotballserien Micro Jacobsen — begge riktignok svakere enn Pondus. 
Samt enkelttegningene han leverte til Dagbladet og VestNytt, og illustrasjonene til det ikke fullførte prosjektet ved Høgskolen i Bergen om heltene i den gamle nordiske gudeverdenen. 

Sistnevnte er de mest interessante i årets bok - sjøl om de bare vies tre sider. 
Her ser vi en annen side ved Øverlis talent: 
Tegningene er voksnere og voldeligere - og vitner om at serieskaperen på et gitt tidspunkt i framtiden bør vurdere produksjon av en episk serie, gjerne med utgangspunkt i karakterene i den norrøne gudeverden. 
Ellers bærer Eliteserien 2 preg av at Pondus-serien ennå ikke riktig har satt seg. 
Figurene har ikke funnet sin endelige form, noe man ser tydeligst på pubvertinnen Turid-Laila. 
Hun framstår her som en ganske streit utseende dame. 
Senere skal hun bli rene sexbomben. 

Også dagstripene og søndagssidene varierer i kvalitet. 
Frode Øverli veksler fra banal (og noen ganger resirkulert Pyton-humor) til historier og poenger som skal komme til å definere serien i årene som kommer. 

I sum: 
Et okei tilbakeblikk. 
Men også et tilbakeblikk som brutalt avslører hvor mye serien har utviklet seg. 
