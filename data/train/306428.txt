Forskere dokumenterer hvordan norske romfolk ble nektet innreise og deportert til Auschwitz
Hvem har ansvaret for de uønskede? 

Den fastboende majoritetsbefolkningen har alltid hatt et tvisyn på sigøynere, tatere og rom-folk. 
De ses enten som hjelpeløst diskriminerte, slik at de aldri har hatt reell sjanse til samfunnsdeltakelse, eller de betraktes som asosiale vesener uten ønske om å slå seg til og bidra i befolkningens fellesskap. 

Disse to innfallsvinklene går parallelt gjennom historien og har ført til mye kiving om hvilke tiltak som skal til for å hanskes med minoriteten. 
Til tider har det slått ut i forfølgelse. 
Verst var det under nazismen, da skulle de renskes vekk. 

Dette er – eller har vært – reisende folk med ulik tilknytning til stater og nasjoner, stadig på vandring over grenser, fra landskap til landskap i husvogner med hest, i bobiler og campingvogner. 

Opprinnelsen skal ha vært i India, med knutepunkter i Romania og Andalucia. 
Kulturen er sky og vanskelig å begripe for utenforstående, den er fargerik og musikalsk, knyttet til sirkus og spådomskunst, tryllerier og håndverkskyndighet. 

Svindler og vold 

Det finnes også beretninger om kriminalitet, svindler, bedragerier, vold, barnemishandling og prostitusjon. 

Den kanskje mest berømte rom-familien i Norge, Karoli/Jansen-klanen, har vært med på mye rart. 

Voldelige oppgjør mellom familiegrener og elegante kupp mot norske bankinstitusjoner er blant Karolienes bragder. 

Historiene om mislykkede integrerings- og assimileringstiltak er også mange, med en topp i Oslo kommunes «sigøynerkontor», en nærmest bisarr fadese til mange millioner kroner. 

Forskergruppa fra HL-senteret dokumenterer i boka «Et uønsket folk» svært grundig hvordan sigøynere med tilknytning til Norge fra ca 1850, ble nektet innreise i Norge like før annen verdenskrig, og hvordan dette i sin tur førte til at mange av dem endte i Auschwitz og ble utryddet. 

Ingen land ville ha ansvar for omstreiferne, ingen ville gi dem pass og oppholdstillatelse, og de ulykkelige individene ble kasteballer i et spill de ikke hadde noen innflytelse på. 
Dette er tragisk og brutalt. 

Hoper seg opp 

Dessverre preges boka av en ikke helt vellykket overgang fra arkivmateriale til bok. 
Datoer, fangenumre og transporter fram og tilbake mellom ulike oppsamlingsleire hoper seg opp, og teksten springer fram og tilbake mellom de ulike storfamiliene - Karoli, Josef, Modis, Pedrosos. 
Det blir håpløst å følge detaljene og individene, til tross for de sterke illustrasjonene av id-papirer og portretter. 

Boka hevder at norske myndigheter har ansvar for mange rom som ble værende i Belgia og Frankrike etter krigen, og aldri fikk komme til Norge: 
«På et vis har norske myndigheter altså også et ansvar for flere individer som aldri kom til Norge.» 
Dette er det ikke så lett å forstå. 
Hvordan skulle problemet vært løst? 

Forfatterne kunne med fordel ha drøftet de juridiske problemene rundt statsløse vandringsfolk nærmere, og gjengitt argumentasjonen som ble anvendt på den tida. 

Dette er jo brennaktuelt nå, når tusen ganger så mange mennesker streifer gjennom grenseland på jakt etter utkomme. 

Teksten legger vekt på «stereotypier og negative holdninger» som forklaring av rom-folkets utenforskap. 
Det skal altså ikke være materielle, men psykologiske og moralske grunner til at majoriteten har skjøvet rom-folket unna. 

Boka avsluttes slik: 
«Dagens diskriminering går i alt for stor grad upåaktet hen. 
Forestillingene som ledet rom inn i gasskamrene, finnes fortsatt.» 

Var det virkelig «forestillinger» som ledet rom inn i gasskamre? 
Ikke handlende mennesker? 
