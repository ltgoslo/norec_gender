Jan Kjærstad:«Menneskets vidde» 

Trygg, fornuftig og klok. 
Som leser føler man seg alltid vel ivaretatt hos essayisten Jan Kjærstad. 

Essays 264 sider Kr. 379,- Aschehoug 

Årets essaysamling er den fjerde i rekken og samtidig en markering av at forfatteren tidligere i år fylte 60. 

Boken inneholder for det meste ting som tidligere er publisert i aviser og som forord til bøker. 

Det viktigste unntaket er det nyskrevne tittelessayet, der Kjærstad utforsker darwinismen og stiller spørsmålet om det ikke nå er på tide å etterlyse en darwinistisk skjønnlitteratur - til erstatning for den freudianske psykologiseringen og innestengtheten som så lenge har fått dominere moderne litteratur. 

Som en motsats til dette setter forfatteren darwinismens utvidende og foranderlige tenkemåte, en tenkemåte han også mener å se spor av i det siste tiårets litteratur, som han nettopp kaller «utvidelsens tiår». 

Kjennere av Kjærstads forfatterskap vil finne en sammenheng mellom denne «darwinistiske» tenkemåten og det viktige poenget at forfatteren gjennom hele sitt skrivende liv har vært opptatt av teori og vitenskap - også naturvitenskap. 

Jan Kjærstad har også en ganske enestående evne til å la leseren ta del i erkjennelsesarbeidet sitt, godt hjulpet av hans talent for å sortere i poenger og kategorier. 

Resten av denne samlingen består for en stor del av essays og forord om andre forfatterskap, fra Herman Melville til Karl Ove Knausgård. 
I tillegg til artikler om blant annet litteraturkritikk, oversetting, billedkunst, 22. juli og The Hollies. 

Det aller meste tåler gjensyn og vil nok bli lest med utbytte av Kjærstads mange trofaste følgere. 
