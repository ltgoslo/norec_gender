Bablende kaffe-latte roman
Småmorsom, ultralett underholdning som fremstår litt for plaprende. 

Forfatter: 
Siri Østli 

Forlag: 
Cappelen Damm 

Siri Østlie debuterte i 2009 med boka «På høye hæler over Grønland», og profileres som Norges feelgood-dronning. 
Feelgood eller chic lit— litteratur er lett underholdende bøker skrevet av kvinner for kvinner. 
Helen Fieldings «Bridget Jones» har blitt stor suksess, og i kjølvannet av disse er det gitt ut tusenvis av middelmådige slike moderne «kafékvinnebøker». 
På mange måter representerer disse den postmoderne kvinnens svar på tidligere legeromaner og liknende. 
Her er kvinneskikkelsene mer ironiske, aktive og forførende. 
De har ofte fokus på shopping og karriere, og venninnegjengen står i sentrum. 

Siri Østlies roman er intet unntak. 
Her møtes tre barndomsvenninner igjen under noe ekstreme omstendigheter. 
Mari blir alene med sin fem måneder gamle datter etter at mannen plutselig stikker av. 
Irmela stikker av fra sitt eget bryllup og kommer dumpende inn i Maris liv samme dag som mannen har dratt. 
Charlotte, Maris venninne, er mest opptatt av byliv og festing, men kommer til unnsetning når Mari blir alene. 
Handlingen utspiller seg rundt venninnenes krangler, sorg og hverdagsliv, og preges av en pludrende personlig stil. 
Her tas det lett på problemene. 
Noen flasker vin, gulrotkaker og litt sjokolade kan løse det meste. 
En kafétur i ny og ne, så er man der, og livet er slett ikke så verst. 

Her møter man rendyrkede typer inspirert av karakterer fra «Frustrerte fruer» eller «Sex og singelliv». 
Mari, den slitne småbarnsmoren, Irmela, den vakre og vimsete, Charlotte sjefen og erobreren. 
Med slike egenskaper blir det selvsagt konflikter, og Irmela og Charlotte er uvenner i starten. 
De har en fortid hvor de kjempet om gunsten til bonden Roy Olsen, men stridsøksen begraves da Mari blir forlatt. 
Boka krydres også med andre figurer som Irmelas mor, som driver Spiritual Hills, et alternativt religiøst senter, advokaten lille Nikolai med fobi for rullekaker osv. 

Østli har en ironiserende stil, noe som gjør denne boka noe bedre enn mange andre i sjangeren. 
I tillegg krydres handlingen med småmorsomme episoder, som på tross av at dette er en ultralett roman, til tider er underholdende å lese. 
Jeg har valgt å vurdere denne boka i forhold til andre typer slik litteratur, og mener Østlis kaffe-latte univers er godt over middels. 
Det blir likevel svært plaprende og enkelt, men dette er ei bok som vil treffe målgruppen og være å finne på mange solsenger i sommer. 
