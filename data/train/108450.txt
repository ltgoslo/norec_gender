Praktbok om Fretex
Bjørn Gabrielsen, Bjarne Riiser Gundersen og Guri Dahl: 
«Elevator» Forlaget Press 203 s., kr. 399,- 

De fleste er kjent med Frelsesarmeens Fretex-butikker, men få vet hvor viktig denne virksomheten er for organisasjonens sosiale arbeid. 

I forbindelse med Fretex' 100-årsjubileum, foreligger det nå et solid dokumentarverk, skrevet av idéhistorikeren Bjarne Riiser Gundersen og forfatteren Bjørn Gabrielsen. 
Guri Dahl har hatt ansvaret for det omfattende og fyllestgjørende billedmaterialet. 
Boken er bygd opp rundt ideen som lå til grunn da Fretex ble etablert, under det megetsigende navnet Elevator. 

Folk som av ulike grunner ikke fikk innpass på arbeidsmarkedet, kunne få kost og losji gjennom arbeid hos Frelsesarmeen. 

At dette arbeidet dreide seg om gjenbruk av gjenstander, åpner for en dobbelt metafor: 
Fretex representerer en slags attføring av både mennesker og ting, og har dermed sitt virke i en motkulturell sone. 

Små fortellinger som sirkler rundt ulike variasjoner av dette poenget er elegant ført i pennen av Bjørn Gabrielsen, i form av refleksjoner mellom hvert av bokens kapitler. 

Ved siden av selve presentasjonen av Fretex' historie, trekker Riiser Gundersen idéhistoriske linjer innen områder som sosialpolitikk og miljøvern. 
Viktig er også påpekningen av spørsmålene som oppstår når tidene skifter, som når sysselsettingsbiten etter hvert blir koblet til Aetat mens retromoten gjør bruktgjenstandene moderne. 

En interessant bok. 

STEN INGE JØRGENSEN 
