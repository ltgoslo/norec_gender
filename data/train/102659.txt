Bokanmeldelse:Hilary Mantel: 
«Falkejakt» 

Inntrengende drama om det lille menneskets skjebne i klem mellom rojale, politiske og seksuelle maktspill. 

Oversatt av Hege Mehren Roman 435 sider 389 kr. Press 

Året er 1535, Thomas More er nettopp henrettet, dronning Katarina ligger for døden, Anne Boleyn er i ferd med å falle i unåde, mens Jane Seymour er på vei opp i kong Henrik 8.s ekteseng. 

Midt i dette dramaet befinner kongens sekretær og rikets mektigste mann, Thomas Cromwell, seg. 

Han er selv i høyeste grad en aktør i det kompliserte maktspillet som utspiller seg. 
Men han er også et enkeltmenneske, fullstendig avhengig av seg selv, sine egne talenter og sin egen kløktighet for å kunne manøvrere uten å sette egen posisjon og sikkerhet i fare. 

Kongens viktigste rådgiver har selv ingen å spørre til råds. 
Aller minst de adelsmennene, geistlige eller diplomatene som omgir ham på alle kanter. 
Med hver sine agendaer. 

Hilary Mantel velger Cromwells blikk som sitt eget i denne romanen, det gir en egen kunstnerisk frihet å være fullstendig subjektiv i en slik fremstilling av et historisk materiale. 
Det gjør historien impresjonistisk og stemningsskapende. 

Selv om mye av romanen er dialogbasert, tar vi også del i Thomas Cromwells drømmer, hans assosiasjoner og indre samtaler med seg selv. 

Konflikten han står i, er like velkjent som den er uløselig: 
Som kongens tjener er det Cromwells oppgave å ikle prosessen mot Anne Boleyn et «rasjonelt», juridisk språk, mens det i virkeligheten er den uforutsigbare kongens nykker og mentale svingninger som styrer det hele. 

Og som gjør at utfallet av prosessen er gitt allerede lenge før dommen - og øksen - faller over den forsmåddes nakke. 
Den dempede, men intense, fremstillingen av henrettelsen av Anne Boleyn er mesterlig utført. 

Det er selvsagt imponerende at forfatteren kan gi en så velkjent historie litterært liv på ny. 
«Falkejakt» er like deler skyggeteater, historisk drama og skjebnespill. 
Fremragende oversatt av Hege Mehren. 

Visste du at ... 

Hilary Mantel (60) vant tidligere i år britenes mest høythengende litterære utmerkelse, Bookerprisen, for «Falkejakt». 
Hun vant den samme prisen for romanen «Ulvetid» som kom på norsk i 2010. 
«Falkejakt» er hennes tolvte bok. 
