Rystende om norske skjebner
I året 1950 fant Gunnar Hårstad ved overvåkingspolitiet i Oslo en liste i et lager ute på Hovedøya. 
Den besto av 500 navn på personer fra Øst-Finnmark og viste seg å være en avskrift av en liste som den norske stornazisten politimester Jonas Lie hadde satt opp i Kirkenes i 1940, som omfattet samtlige kommunister, radikale og sovjetvennlige personer i Øst-Finnmark. 
Den ble så i 1950- og 60-årene brukt av det norske politiet som utgangspunkt for den mest omfattende overvåking av et enkelt område i landet noen gang. 

Om dem skriver Morten Jentoft i sin nye bok. 
Den er rystende. 
Den ruller opp skjebner som ligner dem Osvald Harjo og Otto Larsen fikk, på et vis like ille som dem, i og med at de ble forfulgt også i det demokratiske Norge. 
En vederheftig og uhyre solid bok om folk og skjebner der nord, bygd på til dels helt nye og oppsiktsvekkende dokumenter fra KGB-arkivene og fra det norske overvåkingspolitiet. 
Dessverre har fremstillingen en tendens til å drukne i navn - det finnes vel knapt en radikaler fra området som ikke er nevnt sammen med sin familie og deres skjebner. 
Gjentagelser og pliktløp. 
Spennende er boken likevel. 
Og sjokkerende med tanke på hva mange har lidd der oppe. 
Man minnes med takk kong Haralds ord i Kiberg i 1992, der han beklaget de belastningene som urettmessig var blitt påført mange finnmarkinger i etterkrigstiden. 
Medrivende bok takket være forfatterens underliggende varme for de mennesker forfølgelsene gikk ut over. 
