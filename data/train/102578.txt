Bokanmeldelse:Austin Wright: 
«Tony & Susan» 

Thrillerdelen leverer både spenning og tankestoff, men romanen har flere mangler. 

Oversatt av Torleif Sjøgren-Erichsen Kriminalroman 399 sider Kr. 349,- Schibsted forlag 

Susan får tilsendt et romanmanus fra sin første ektemann som hun ikke har hørt fra på 20 år. 
Det viser seg å være en psykologisk thriller som både Susan og leseren av «Tony & Susan» blir oppslukt av. 

Problemet er at rammefortellingen med Susans hverdagslige husmorsysler og tanker om ekteskap får altfor mye plass. 
Manuset skal gjøre henne mer positiv til eksmannen på bekostning av ektemannen og er slik en strålende hevn fra den forsmådde. 
Men denne prosessen blir aldri riktig interessant. 

Matematikkprofessor Tony, hovedpersonen i manuset, møter på større eksistensialistiske og moralske utfordringer. 

En natt familien er på vei til sommerhuset i bil blir de overfalt av tre menn. 
De splittes, og dagen etter blir kona og datteren funnet voldtatt og drept. 

Tony sliter med skyld- og skamfølelse: 
I møte med barbarer er hans siviliserte vesen og akademiske status ingenting verdt. 
Selv om overfallsmennene aldri truet med våpen, fulgte han ordrene deres. 

Gjennom sorg og avmakt står middelklasseverdiene for fall. 
Ønsket om rå hevn vokser frem. 
Spenningen stiger ettersom offeret nærmer seg overgriperen og rollene skifter om. 

Siste del er ikke like stringent og troverdig som de to foregående, og gjør at også thrillerdelen av romanen har sine svakheter. 

Boken kom ut første gang i 1993. 
Litt underlig at Schibsted nå gir ut en amerikansk roman på norsk som hverken er en klassiker eller en samtidsroman. 

Visste du at ... 

Austin Wright (1922-2003) var en amerikansk professor og forfatter. 
Han ga ut i alt syv romaner, og «Tony & Susan» er den mest kjente. 
