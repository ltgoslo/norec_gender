Se alltid mørkt på livet
Bård Torgersen: 
«Alt skal vekk» 204 sider Kr. 
279,- Oktober 

Bård Torgersen: 
«Alt skal vekk» 204 sider Kr. 
279,- Oktober 
Han har gått inn i fritt fall. 
Han har mistet troen på alt. 
Alt han rører ved går til helvete. 

Særlig lystig lesning er med andre ord ikke «Alt skal vekk», men den er slett ikke uten humor, på en burlesk måte. 
Boken er en slektning av Matias Faldbakkens/Abo Rasuls to verk. 
Men den er ikke like vill i sine påfunn, og hos Torgersen er hovedpersonen uten noe ønske om gjøre noe. 
Han setter ikke i gang noe som helst for å parere den virkeligheten som presser seg på ham, som han ikke lenger ønsker å ta del i. 

Det hele starter på Tøyen og skal underveis gå mer og mer til grunne via Spania og New York, ispedd dop, alkohol og et utall ufine eskapader fra hovedpersonens side. 
I starten får han seg en slags kjæreste, som er like på trynet som han selv; den eneste stabile faktoren i hans liv er den to år yngre broren som har flyttet til en liten stue i skogen. 
Han tar med seg sin vindskjeve bror dit, men han funker like lite blant granlegger som kumlokk. 

Det litt uklare prosjektet til hovedpersonen ser ut til å være noe i retning av å la verden gnage ham helt i filler med de virkemidler som er tilgjengelige, en menneskelig destruksjon, som tar den tiden det tar. 
Da han mot slutten av boken fyller 28 år, føler han seg plutselig en smule oppstemt: 
«Men jeg har da, når alt kommer til alt, berget meg ganske helskinnet gjennom kakofonien?» 
Et utsagn som både har en snev av sannhet og er riv ruskende galt. 

Dette er en bok som aldri tar noen hvileskjær fra ubehaget, om en ung mann som ikke orker å gjøre opprør mot samfunnet, men i stedet lar seg konsumere av dets verste sider. 
Besettende og heftig lesning! 
