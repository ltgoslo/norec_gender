Fabelaktig!
Oversatt av Torleif Sjøgren-Erichsen 260 sider, kr. 328,- Ascehoug 

I Austers siste roman, «Orakelnatt», får man presentert en amerikansk forfatter som har vært alvorlig skadet, etter et stygt fall i en trapp i undergrunnsbanen i New York. 

Den dagen han forlater sykehuset, virrer han hjelpeløs omkring i storbyen inntil han stanser ved en liten papirforretning. 
Der går han inn og kjøper en blå notatbok som åpenbart har mystiske egenskaper. 
Den lader batteriene hans, inspirerer ham til å skrive en roman om en forlegger som føler at livet hans er inne i en blindgate. 
Han flykter pr. fly til Kansas med bare et manus i kofferten. 
Dette viser seg etter hvert å inneholde enda en roman. 

Austers bok er altså en slags kinesisk eske, med fortellinger lagt inn i hverandre. 
Ganske forvirrende. 
Men svært godt likevel, innimellom fabelaktig. 

Auster har jo en måte å fortelle på som er enestående. 
De mange historiene stilles opp slik at de både kaster lys over personene og skaper avveksling og spenning. 

Hovedfortellingen - om forfatteren Sid og hans ekteskap med den gåtefulle skjønnheten Grace - er vel noe av det beste Paul Auster har gjort. 

Uforutsigbar, dyptloddende og dramatisk så det suser. 

Men også bi-personene interesserer. 
Mange av dem er ytterst originale. 
En av dem har laget seg et kolossalt museum av gamle telefonkataloger fra aller stater i Amerika og fra andre land i verden. 
Hygger seg grenseløst med dem. 

Gnistrende godt forteller Auster om amerikanernes enorme behov for å ha et fiendebilde; om filmbransjens ufattelige overfladiskhet og pengebegjær; om hvorledes hvitsnipparbeiderne stjeler penner, blyanter, konvolutter fra kontoret hver eneste dag. 

Han gir fargestrålende bilder av de skrålende, fulle ungdommene og de gale tiggerne som gjør The Village i New York til et sydende galehus hver lørdagskveld. 
Og av by-strøk som minner om helvete, et ingenmannsland bestrødd med tomme vinflasker, brukte sprøyter og ribbede, rustne bilvrak. 
Men også om en forfatters jublende glede ved å skrive, en fars fryd over sitt barn. 
Og mye, mye mer. 

Les den! 
Ta bryet med de kinesiske eskene og de mange personene. 
Det lønner seg storlig. 
