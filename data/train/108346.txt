Med tiger på hjernen
Oversatt av Kyrre Haugen Bakke Pax forlag 434 s., kr. 398,- 

Hun lyktes bedre med tigere enn med ektemenn. 
Mabel Stark var gift seks ganger, men hennes livs suksess var et årelangt intimt forhold til ville dyr, som hun temmet selv. 

Hun var kledd i hvitt lær og kjente tigerens erogene soner. 
En tett omfavnelse mellom den vevre kvinnen og kjempedyret så livsfarlig ut, men hun klarte alltid å løsne det stramme grepet. 
Det berømte brytenummeret mellom tigeren Rajah og Mabel Stark ble en klassiker i det sirkusbegeistrede USA på 1920-tallet. 

Den amerikanske sirkusbransjen trakk til seg et stort publikum gjennom årtier. 
Dyresirkus var mektig populært. 

Miljøet som skildres i Robert Houghs roman er fullt av rare skikkelser og alskens intriger og komplikasjoner. 
Mabel Stark ville opptre med store, farlige katter, men møtte mye motstand underveis. 

Hun ble overhøvlet av mektige sirkusdirektører, håpløse ektemenn, og her skildres mye dårlig sex underveis. 

I manesjen fikk hun hard medfart også av de råsterke tigrene, det kunne gått helt galt en rekke ganger. 

På alle vis er det litt av en røverhistorie debutanten Hough har virvlet opp. 

«Mabel Starks bekjennelser» er morsom og merkelig lesning. 
Her er diktning og fakta om hverandre, uten at vi helt vet hva som er hva. 
Hough har blant annet basert seg på korrespondanse etter Stark og på intervjuer med folk som kjente henne. 
Men han har også diktet en del. 

Forfatterens grep foregir å være intimt opp til Mabel Stark, det er jeg-personen Mabel som er fortellerstemmen i romanen. 
Boken er full av fantastiske scener, og er selvsagt alt blinket ut til storfilm med toppstjerner i hovedrollen. 

Skuespilleren Kyrre Haugen 
Bakke har oversatt romanen og har nedlagt et stort arbeid i å formidle ord og uttrykk fra det spesielle dyre- og sirkusmiljøet. 
