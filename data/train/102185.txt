Bokanmeldelse:Robyn Young: 
«Brorskapet» 

Britiske Robyn Young er ingen stor forfatter. 
Er det derfor forlaget har droppet korrekturen? 

Historisk roman 643 sider. 
Kr. 369,- Spartacus 

I «Brorskapet» drømmer snart 14 år gamle Will Campbell om å bli tempelridder og kristne verden. 
Men som voksen møter han motstand i sultanen Amir Baybars, som på sin side vil kjempe europeerne ut av Det hellige land. 

«Brorskapet» er helt OK underholdning. 
Young skriver teknisk og oppskriftsmessig for å skape dramatikk og fremdrift. 
Hver nye scene starter med en fargeskildring av himmelen. 
Følelser og dialoger er nokså kaldt og dødt skrevet. 

Young er heller ikke helt på plass når hun mener at en 13-åring kan tyde et ansikt på følgende måte: 
«Han så skarpsindighet i det, ærgjerrighet og hensynsløshet, men han så ikke falskhet.» 

Dessverre skjemmes den norske utgaven av uvanlig mange enkle korrekturfeil. 
Det forstyrrer lesningen kraftig. 
Enten har Spartacus sendt feil versjon til trykking eller så har de forsøkt å spare utgifter på korrekturen. 

Synd for Karstein Skundberg (71), som med «Brorskapet» synes å gjøre en habil debut som oversetter. 
