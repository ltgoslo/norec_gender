Denne fristelsen faller mange ungdomsbokforfattere for
To nye ungdomsromaner om flyktningkrisa gjør sterkt inntrykk, men den ene fungerer bedre enn den andre. 

Fortellinger om flyktninger er et hett tema i ungdomslitteraturen. 
Nylig ble to nye sluppet. 
De er proffe og gjennomarbeidede begge to, men Taran Bjørnstad gjør som mange ungdomsbokforfattere. 
Hun faller for fristelsen å la den unge fortellerstemmen bli i overkant poetisk, analytisk og klok. 

Seksten år gamle Nokokure blir funnet alene og forkommen på Sentralbanestasjonen. 
Hun bringes til politiets utlendingsenhet, og deretter til et asylmottak på Sørlandet. 
Hun er redd. 
Hun har løyet for politiet. 
Hun går tur, og ser en gammel hest som står alene i en innhegning. 
Den blir hennes eneste venn, og får høre sannheten om hennes brutale reise. 

Imponerende spekter 

Taran Bjørnstad har dekket et imponerende stort spekter av flyktningeproblematikken i boka si. 
Parallelt med Nokokures dramatiske jeg-fortelling, har forfatteren kryssklippet inn mennesker som jobber med asylanter: 
Politiet som tar inn Nokokure, den overarbeidede lederen på asylmottaket, den nervøse sosialantropologen som har sitt første asylant-intervju. 
Det er et veldig godt grep. 

Nokokures stemme er mer problematisk: 
«Jeg var ingen her. 
Bare en flyktning. 
Et nummer, som ansiktene på bildene. 
Nå er jeg noen sammen med deg», hvisker hun blant annet til hesten, med det vakre, poetiske språket som er symptomatisk for hennes stemme. 
Her har Bjørnstads litterære stemme en tendens til å bli for tydelig, og Nokokure framstår i overkant klok og analytisk. 

Verdens lykkeligste land 

Da har Bjørn Sortland lykkes bedre. 
Hans fortelling starter i 2011 i Homs i Syria. 
Mariam er fjorten år. 
Hun er som tenåringer flest; lykkelig forelsket, men sjalu på sin vakre storesøster. 
Foreldrene virker bekymret. 
Det er opptøyer i gatene, og familien flytter til Aleppo. 
Der skal det være trygt. 

Vi gjør et sprang tre år frem i tid. 
Mariam ligger i et trangt kjellerrom, på en stinkende madrass. 
Bombene drønner utenfor. 
Ved siden av henne ligger lillebroren i en feberdøs. 
De to er alene, moren og faren og den irriterende storesøsteren er borte – drept. 
Mariam finner pengesedlene og de falske passene som faren hadde vært forutseende nok til å gjemme bort. 
De to legger ut på en dramatisk reise. 
Målet er et land i nord, som skal være verdens lykkeligste. 

Bjørn Sortland har både språket og det dramaturgiske grepet som gjør dette til en realistisk fortelling om krigens fryktelige brutalitet – og hvordan det er å være jente på flukt: 
De grådige blikkene, de grafsende hender, de løgnaktige løftene. 
Mariam og lillebroren havner i Tyrkia. 
Hun må begå en forbrytelse, i en fortelling like dyster som krigen selv. 

Sterkt inntrykk 

Begge forfatterne skal ha gjort grundig research i forkant av bøkene, og på sitt hvis har de samme tematikk. 
De handler begge om de mest sårbare av flyktningene, nemlig mindreårige jenter som nærmest betraktes som handelsvare i det avhumaniserte landskap en krig fører med seg. 
Sånn sett er dette bøker som gjør sterkt inntrykk, og burde nå en langt større lesegruppe enn kun ungdom. 
