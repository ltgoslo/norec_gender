Tom Egeland:«Beste krim på lenge»: 
Bokanmeldelse: 
Noah Hawley: 
«De som faller» 

Krim: 
Spenning, mediekritikk og samfunnssatire går hånd i hånd i en av de mest velskrevne og forfriskende kriminalromanene jeg har lest på lang tid. 

I det ytre handler «De som faller» om et fly som styrter i havet. 
Kunstmaleren Scott Burroughs og en fire år gammel gutt overlever. 
Med gutten på ryggen svømmer Burroughs til land gjennom tåke og opprørt hav. 

Men er Burroughs en helt? 
Eller forårsaket han flystyrten, slik FBI og mediene snart mistenker ham for? 

Lag for lag avdekkes skjebnen til de elleve personene som var om bord i det luksuriøse privatflyet, som skulle bringe en gruppe milliardærer fra feriestedet Martha’s Vineyard tilbake til New York City. 

Lest? 
Derfor nekter Jussi Adler-Olsen å lese 
Jo Nesbø 

Hvem var de – rikfolkene og barna deres, flybesetningen, livvakten og den mislykkede kunstneren som er romanens nav? 
Hva har formet dem – og hvem hadde motiv, mulighet og evne til å forårsake flykatastrofen? 

Med satirisk snert skildrer Hawley det uverdige sirkus som oppstår når nyhetsmediene jager i flokk og – basert på misforståelser, fordommer og journalistikkfagets indre logikk – værer blod. 

Fikk med deg? 
En norsk jentes dagbokbekjennelser 

Samtidig avdekker han kynismen til mennesker som – gjennom talent, flaks og sluhet – er blitt styrtrike hinsides vår fatteevne. 

Noah Hawley er en prisbelønt produsent og forfatter av tv-serier som Fargo, My Generation, Bones og The Unusuals. 
Fra tv-bransjen har Hawley tatt med seg blikket for god dramaturgi. 

Brå, effektive sceneskift og overraskende vendinger hever fremdriften i denne romanen himmelhøyt over den klassiske, kronologiske krimdramaturgien. 

Likevel er det språket – til norsk ved Inge Ulrik Gundersen – og det psykologiske blikket som imponerer meg mest. 
Med observasjonsevnen og den stilistiske presisjonen til en Jonathan Franzen borer Hawley nådeløst i menneskesinnet. 

Snart ny Harry Hole: 
Les starten på Jo Nesbøs nye Hole-bok her! 

Språket er stramt og finstemt. 
Noah Hawley er en stilist som skaper intelligente språkbilder, smarte similer og morsomme metaforer. 

Krim, ja, men også noe mer enn en whodunnit. 
«De som faller» er en bemerkelsesverdig og leseverdig roman for den kresne krimleser. 

Anmeldt av: 
Tom Egeland 
