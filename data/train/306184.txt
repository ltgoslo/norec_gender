Så å si alt som faller ham inn fungerer som poesi
Men neste gang burde han prøve seg på en samling moro-vers. 

De gjennomgående temaene i «Stor» kan sies å være forholdet og kontrastene mellom barndom og voksentilværelse. 
Det er fristende å kalle boka en eneste stor studie i naivisme. 

Men ved nærmere ettersyn blir naivismen også utfordret av ideer om modning. 
Barn som leker, eller som ikke er noe greie mot hverandre, blir observert som fra en voksens ståsted – og omvendt. 

I sin ellevte diktsamling viser Nils-Øivind Haagensen seg som en erfaren og stødig poet. 
Et par steder treffer han også blink med noen usedvanlig fine linjer, som bokas fire første: 

«en dag skal jeg / bli et vakkert barn // jeg vet jeg har / det i meg». 

Rubbel og bit 

Helhetsinntrykket er likevel at selvsensuren må være temmelig fraværende hos poeten: 
Her blir øyensynlig rubbel og bit av alskens tanker og notater ansett for å være verdige bidrag til den ferdige boka. 
Sagt på en annen måte er «Stor» en ujevn bok. 
Men det er også noe litt kledelig ved dette «alt-inkluderende»; det er liksom Haagensens modus: 

Han har funnet en utsagnsposisjon der så å si alt som faller ham inn fungerer temmelig bra som poesi. 

I seksjonen kalt «arbeiderklasse» forsøker poeten seg kanskje på noe mer politisk enn i samlingen ellers, men det er og blir de nære ting som dominerer, noe for så vidt et uttrykk som «en arbeiderklasse på fem» indikerer – her er det kjernefamilien som er arenaen. 
Det personlige er politisk? 
Utvilsomt. 
Og muligens er nettopp poesi en sjanger som er særlig egnet til å understreke nettopp det: at erfaringen starter i det konkrete og lille, før den eventuelt blir til en samfunnsengasjert holdning. 

Moro-vers 

En del dikt er eksplisitt erotiske. 
Dette her blir litt platt, syns jeg: «jeg kjeder meg, sier du / jeg kjeder meg også, sier han, sier du / vil du ta fitta mi, sier du / åkei, sier han, sier du». 

Mot slutten dukker det opp noen lettbeinte dikt som slekter på André Bjerkes «moro-vers»: 

«hvorfor er elefantene så fantete / hvorfor er kenguruen så ru? 
/ hva er det som gjør meg til meg? 
/ og du til du?» 

Og så videre. 
Etter side opp og side ned med lett pretensiøs navlebeskuing (boka er 210 sider lang), er det noe befriende med disse innslagene av reinspikka tullball. 
Det er som om poeten her virkelig har turt å leke seg. 
Dette lekne står i kontrast til det litt trygge som ligger i mange av diktene for øvrig. 
Kanskje burde Haagensen prøve seg på en hel samling med moro-vers? 
