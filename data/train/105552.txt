Bokanmeldelse:Audhild Skoglund: 
«Sinte hvite menn. 
De ensomme ulvenes terror» 

Teoritung 22. juli-bok med ny innfallsvinkel. 

Sakprosa 185 sider Kr 329,- Humanist forlag 

Skjematisk og tørr fremstilling ødelegger for interessante perspektiver på gjerningsmenn. 

Er det mulig å forstå terrorister? 
Forfatteren sammenligner fem kjente terrorister som har handlet på egen hånd for å finne likheter og en forståelsesramme for de groteske handlingene deres. 

Anders Behring Breivik er den egentlige hovedpersonen, og dette kunne kanskje vært kommunisert bedre i presentasjonen av boken. 

Til grunn ligger undersøkelsen av soloterrorister som den amerikanske psykologen Kathleen Puckett utarbeidet for FBI i 2001. 

I den konkluderte hun med flere fellestrekk: 
Alle var middels til over middels intelligente, de slet sosialt - særlig med forholdet til kvinner - og alle søkte seg til et ideologisk fellesskap uten å få innpass. 

Et viktig poeng er at soloterroristene må forstås både ut fra paranoide personlighetstrekk og ideologisk motivasjon, uten at det ene utelukker det andre. 

Kapittel for kapittel tar Skoglund så for seg Breivik, Ted Kaczynski (Unabomberen), Timothy McVeigh (Oklahoma City-bomberen), John Ausonius (Lasermannen 1) og Peter Mangs (Lasermannen 2). 
Alle passer inn i konklusjonene til Puckett, og det er interessant lesning. 

Men forfatteren lener seg veldig på Puckett, og teksten føles etter hvert temmelig skjematisk og forutsigbar. 
Tonen er distansert og stilen omstendelig. 
Her er det også brukt mye plass på begrepsdiskusjoner som er mindre interessante for den jevne leser. 

Emnet gjør at mange får lyst til å lese boken, men jeg er redd fremstillingen gjør at bare spesielt interesserte orker å fullføre den. 
Og det er synd, for her finnes perspektiver på terrorisme som er verdt å ta med seg videre. 
