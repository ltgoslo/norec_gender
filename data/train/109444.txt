Bokanmeldelse:Kjell Ola Dahl: 
«Lindemans siste reise» 

Spenningsfeltet mellom kynisme og eksistensiell søken utforskes i litterær såpeopera i finansverdenen. 

Roman 404 sider 379 kr. Kagge 

Kjell Ola Dahls romantrilogi om det norske finansmiljøet fra 1970-tallet til i dag avsluttes som seg hør og bør med tidsriktig koloritt fra det siste tiåret. 

Robotene er i ferd med å overta mye av verdipapirhandelen, mens meglerrollen befinner seg i krise. 
Persongalleriet speiler denne utviklingen, ved at spørsmål knyttet til identitet og livsvalg blir mer fremtredende. 

Dahl er en drivende god forteller, som skaper inntrykksfulle og minneverdige scener. 
Innimellom fins riktignok en rekke klisjéfylte bilder, noe som delvis kan unnskyldes ved at folk parodieres. 

Boken følger såpass mange distinkte karakterer med forskjelligartede opplevelser at det blir flere baller i luften enn forfatteren tar imot. 

Men selv om helheten kunne vært skrudd strammere til, står miljøskildringene godt på egne ben. 
Dahl har levert et respektabelt stykke samtidshistorie. 
