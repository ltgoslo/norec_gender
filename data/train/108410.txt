Presise observasjoner
96 sider kr. 198,- Akilles forlag 

Hans nye diktsamling «Premierommet» rommer prosapoetiske, ofte aforistiske og alltid poengterte dikt som avslører en skarp iakttager med en klar tanke. 

Kristiansen avlegger visitter til både konkurranseidrett og melkespannkasting, han forteller historien om hvordan hekkeløpet ble oppfunnet (!) og gjør kjappe miniatyrer som denne: 
«I Sahara/der rir de kamel/og spiser dadler//På Grønland/der fanger de sel/og padler.//» 

Formelt sett er dette en upretensiøs samling, skrevet på en direkte og folkelig måte. 
Som sådan har den nok mye å gi. 
Ikke minst til dem som kanskje ikke leser så mye samtidspoesi, eller som synes den er vanskelig. 
Dette er så definitivt en tilgjengelig diktsamling. 

Men her er også flere dikt som kunne vært strammet inn og renskrevet. 
Og noe som kunne vært helt utelatt. 

ARNE HUGO STØLAN 
