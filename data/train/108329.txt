Reisen mot friheten
Oversatt av Halvor Kristiansen, 294 sider. 
Kr. 329,-. 
Gyldendal 

Da begge hans foreldre dør etter en bilulykke, og han selv kommer over et brev om sin forsvunne søsters ulykkelige skjebne, legger 43 år gamle Smithy Ide ut på sitt livs reise. 
Han setter seg på sin gamle sykkel og starter på turen fra Rhode Island til Los Angeles. 
Han skal hente hjem sin døde søster Bethany. 
En søster som med sin schizofreni kastet lange skygger over resten av familien. 

Slik kan denne boken leses som et portrett av en skadeskutt familie. 
Og i særlig grad et portrett av Smithy, som hele sitt voksne liv har levd med sorgen over sin syke søster. 
For ham ble resultatet en form for sjelelig lammelse, der han kaster seg inn i en tornado av fet mat og alkohol. 

Sykkelturen tvers over USA blir både en fysisk og psykisk frigjøring. 
Etter hvert som kiloene triller av blir det også lettere for Smithy å erkjenne at det bare er han selv som kan jage vekk sine egne spøkelser. 
Og ta imot det som faktisk blir tilbudt ham av nærhet og vennskap. 

Det er i spenningen mellom ensomhet og fellesskap, mellom skyldfølelse og selvstendighet, at romanens viktigste tema ligger. 

Reisen mot vest er et mildest talt velkjent emne i amerikansk frihetsmytologi, og boken er da også full av møter med amerikanske skjebner som på hver sitt vis belyser alle sider av den amerikanske drømmen. 
En elegant komponert og stilsikkert gjennomført roman, med rikelige innslag av humoristiske overraskinger. 
Og selvfølgelig ligger det hele tiden en kjærlighetshistorie like under overflaten, som får sin endelige forløsning på bokens aller siste side. 
