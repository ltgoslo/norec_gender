Bokanmeldelse:Katherine Webb: 
«Italienske netter» 

Katherine Webb bringer leserne ut på reise igjen. 
Hun er en stødig fører og har funnet et landskap med atskillig å spille på. 

Sør-Italia denne gang, i 1920-årenes sterke motsetninger mellom rike godseiere og kakser og en kuet og utsultet arbeiderklasse. 

Det brygger opp til krasse konflikter mellom rik og fattig, og til denne lille byen Giola del Colle kommer en pur ung Clare Kingsley med ektemannens sønn Pip fra første ekteskap for å forenes med ektefelle og far, Boyd. 

Boyd skal etter sigende tilbringe sommeren som arkitekt for landeieren Leandro Cardetta og vil ha familien hos seg på den flotte eiendommen til Leandro, som for øvrig har en amerikansk hustru, Marcie. 

Dermed har Katherine Webb mye å spille på – sarte briter, amerikansk løssluppenhet, italiensk temperament. 
Det er hemmeligheter også. 
Hvordan døde egentlig Boyds første kone? 
Hva er forhistorien mellom Leandro og Boyd fra USA? 

I det hele er det mye uklart rundt familierelasjonene. 
Clare ønsker seg et eget barn, men Boyd avviser og gjennomfører elskovsakten med en gummihinne som han vasker omhyggelig etter hver gang. 
Kanskje triste saker, det hele. 
Ikke rart at Clare faller for en sterk og fascinerende italiensk arbeider, Ettore, en anfører for protest og opprør, med en like sterk søster Paola. 

En mer intens forelskelse har Clare aldri opplevd, og Pip opplever å bli sett på som mann også. 
Mye er oppdiktet, skriver Webb selv i boken. 
Men hun makter å gi leseren en følelse av autentisitet ved å legge inn i historien flere av de virkelige skikkelsene i dragkampen mellom landeiere og godseiere og bondeanførere og sosialister. 

Fascistene er på fremmarsj i denne romanen, så mang en leser vil nok oppleve at hun har lært atskillig ved å lese «Italienske netter». 
Som i grunnen er en litt for snill norsk tittel – originaltittelen treffer bedre: 
«The Night Falling». 

For det er både erotiske og brutale netter, med drap og drama. 
I romanens avsluttende scene nøstes de mange trådene opp, skudd faller fra caribinieri og fra Boyd, og bekjennelser og hemmeligheter kommer for en dag. 
Men de skal ikke røpes her. 
