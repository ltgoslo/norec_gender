Alf van der Hagen:«Kjell Askildsen. 
Et liv» 

I tillegg til å være et glimrende forfatterportrett, er denne boken også et stykke levende fortalt kulturhistorie. 

﻿Det er en sann svir å lese Alf van der Hagens intervjubok med Kjell Askildsen. 
Bare ett år etter at han skrev Dag Solstads «Uskrevne memoarer», kan Norges trolig beste litterære intervjuer igjen legge på bordet et imponerende grundig og velskrevet stykke arbeid. 

Metoden har vært den samme som med Solstad-boken; lange intervjuer akkompagnert av passende mengder rødvin. 
Og selvfølgelig med fjellstø research i bunn. 

﻿I tillegg til å beherske Askildsens forfatterskap til fingerspissene, har van der Hagen blant annet hatt tilgang til forfatterens notatbøker – og syvende sanser! 
Et råmateriale tilsvarende 1400 boksider er kuttet ned til 350 sider pregnant prosa. 

Dette er en bok der det skjer noe på hver eneste side. 
Med stødig hånd leder bokens forfatter oss gjennom et liv som hadde sitt utspring i et pietistisk førkrigs-Mandal, gjennom en lang rekke mer eller mindre faste bopeler og en serie enda løsere jobber. 

Kjell Askildsen har vært bryggearbeider, guide på Bogstad, pensjonatvert, frilansmedarbeider i VG (!) og mye mer. 
Kvinner er erobret og blitt forlatt igjen, men det politiske engasjementet på venstresiden har han vært trofast mot. 

Og hele tiden, siden debuten i 1953, først og fremst forfatter. 
En forfatter som til tross for mange avbrudd og sidespor bygget seg opp til en av våre aller mest anerkjente prosaister. 

Den som kjenner Askildsens litterære stil, vil i denne boken kjenne igjen en personlighet preget av presisjon og tilstedeværelse. 
Det er ikke mange norske forfattere som kan snakke særlig godt om sitt eget forfatterskap, men Kjell Askildsen vet å si fornuftige ting også om sine mindre vellykkede arbeider. 
Skjønt, hans mest karakteristiske utsagn er nok dette: 
«Jeg har vært god hele tiden, jeg.» 

Og han protesterer sterkt mot å bli kalt minimalist. 
Bruk heller «fortettethet», foreslår han selv. 
Det er lett å være enig. 

I tillegg til å være et glimrende forfatterportrett, er denne boken også et stykke levende fortalt kulturhistorie. 
Her fortelles det om flere generasjoner norske forfatter som Kjell Askildsen har kjent. 
Fra Odd Eidem og Johan Borgen til Tove Nilsen og Terje Holtet Larsen. 

Et førsteklasses litterært liv. 
