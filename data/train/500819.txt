Et nytt mysterium
Kjærlighet er et tema som omgår oss alle, enten vi vil det eller ikke 

Jostein Gaarder, kjent for mange av sine mysterier, slår til igjen, men denne gangen har han laget en ungdomsroman og fokusert på livet, døden og kjærligheten. 
Handlingen foregår på en litt underfundig måte, men man får allikevel mange sterke inntrykk og full oversikt. 
Hovedpersonen Georg er en ganske vanlig gutt, han er femten år, forelsket og bor i Humleveien i Oslo. 
Der bor han sammen med sin mor, hennes nye mann Jørgen og deres datter Miriam. 
En dag får Georg et brev fra sin avdøde far som døde da Georg bare var fire år gammel. 
I brevet forteller faren ham om sin kjærlighetshistorie angående Appelsinpiken. 
Han spør også Georg et spørsmål som gjelder liv og død; ville du aldri blitt født, eller ville du fått alt, men så mistet det igjen? 
For å kunne svare på dette spørsmålet skriver Georg en bok, hvor han fletter farens spørsmål og svar inn i sine egne. 
Sammen hvisker far og sønn ut grensen mellom liv og død, og sammen forteller de en hjertevarm historie. 

Boken er spennende, men mysteriet om hvem den mystiske Appelsinpiken er skjønner man fort. 
Den raske forståelsen av hvem hun er, fikk meg nesten til å ønske at det var en annen. 
Dette er en bok som kan gi leserne humørsvingninger. 
I det ene øyeblikket er alt "sårefint og vel", og i det neste trenger man kanskje å ha et lommetørkle på lur. 

Boken er spesielt skrevet for ungdom, men det betyr ikke at den ikke passer for voksne. 
Den er kanskje litt seig å lese i begynnelsen, og skrivestilen til Gaarder er etter min mening kanskje litt for tung og omstendelig til å treffe målgruppen. 
Boken er ikke lettlest og passer best voksne og ungdom som ikke har akutte behov for mye action i beste Harry Potter stil. 
Appelsinpiken er en litt rørende bok. 
Man får i oppgave å skille mellom liv og død, men på samme tid la det uvirkelige bli virkelig. 
Den til tider underholdende kjærlighetshistorien om to mennesker som møtes, og som strever med å møtes igjen, er både spennende og oppmuntrende. 
Men det er noe av det lille ekstra som mangler, det lille ekstra som gjør at man ikke klarer å legg fra seg boken. 
Likevel syntes jeg boken var spennende nok til at jeg leste den ut. 
Slutten gir deg svarene på spørsmålene som dukker opp underveis i boken, alle trådene samles, og du oppnår en høyere forståelse av budskapet. 
Jeg liker spesielt godt sitatet han bruker til slutt: 
"Livet er et gigantisk lotteri der bare vinnerloddene er synlige. 
Du som leser denne boken, er et sånt vinnerlodd. 
Lucky you!" 

SKREVET AV BENEDICTE BARTZ-JOHANNESEN BRUN 
