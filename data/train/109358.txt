Bokanmeldelse:Patti Smith: 
«Sanka ull» (Woolgathering) 

I et forord forteller forfatteren at hun med denne samlingen poetiske fragmenter og betraktninger skrev seg ut av en periode med dyp melankoli. 

Dikt/prosadikt 141 s. Kr. 269,- Samlaget 

Tekstene fremstår som en slags oppsummering av erindringer, hendelser og tilstander som har formet livet hennes til det punktet hvor hun står i skrivende stund. 

Melankolien er der, nostalgien også, men sentimental blir aldri Patti Smith. 
Og hun er dikter inn i margen. 
Nær sagt hvilken detalj som helst kan avføde et lyrisk bilde. 

Som hun formulerer det: 
«... det lille som så lett kunne bli uhyrlig og vakkert». 

Minner fra barndommen blir reiser i eventyrland; inntrykk fra møter, observasjoner av bygeografi og landskap, levende figurer, gjerne dyr, drømmesyner, synet av bruksting så vel som samleobjekter, opptegnelser fra reiser, det meste får poetisk pregnans gjennom Smiths (fjær)penn der hun omhyggelig noterer ned sin tekst på rutepapir (gjengitt som illustrasjon først i boken). 

Det er altså ingen poesisamling i vanlig forstand, dette. 
Her finnes fulltonende lengre tekster side om side med en- og tolinjers knappe utsagn. 
Poetiske dagboksnotater. 
En lyrisk huskeliste. 

Forlaget har gått til det uvanlige skritt å trykke originalteksten og oversettelsen på motstående sider. 
Det stiller oversetteren overfor ekstra utfordringer som Ingrid Z. Aanestad har strevd for å få løst, som regel med hell. 

Men en slik sammenstilling demonstrerer også hvor vanskelig, for ikke å si umulig, det er å «oversette» poesi, særlig når en skal ta hensyn til ombrekning og linjefall. 

Et lite eksempel: 
«... in the centre of night» utsier noe annet og mer enn «... midt på natta» (side 64-65). 
