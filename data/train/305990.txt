FBI-sjefens bok:Hvor ble det av den høyere sannheten? 

Tidligere FBI-sjef James Comey mener han handlet på vegne av sannheten. 
Derfor vil han ikke ta sin del av ansvaret for å ha gjort Trump til president. 

Da boka til tidligere FBI-sjef James Comey utkom på tirsdag, hadde «A Higher Loyalty» blitt omtalt i amerikanske medier i dagevis. 
Det var ingenting ved lanseringen som tydet på at forfatteren levde opp til bokas tittel. 

«A Higher Loyalty» handler da heller ikke om Comeys forpliktelse overfor sannheten, men er et personlig oppgjør med presidenten som ga ham sparken som FBI-sjef. 

Påstander om golden-showers 

Det er riktignok først i de siste kapitlene at Comey skildrer sine møter med Trump. 
Særlig spesielt er det å lese om en FBI-sjef som må informere presidenten om usedvanlig kompromitterende opplysninger. 
Ifølge en rapport av en tidligere britisk spion skal nemlig Trump ha fått to russiske prostituerte til å urinere i sengen ekteparet Obama brukte på et hotell i Moskva. 
Selv om russiske myndigheter skal ha filmet hendelsen, finnes det ingen sikre bevis på at den fant sted. 

Det er derfor overraskende at en mann som hevder seg forpliktet overfor sannheten, bruker så stor plass på å skildre udokumenterte påstander om golden-showers. 

Trump som mafialeder 

I Comeys bok er den påståtte hendelsen også bare begynnelsen på en serie absurde møter med presidenten. 
Ved en famøs middag for to forlangte presidenten FBI-sjefens uforbeholdne lojalitet. 
Under et senere møte ba han Comey om ikke å etterforske sikkerhetsrådgiver Michael Flynns kontakt med russiske myndigheter under valgkampen. 

I skildringer av disse møtene tegner Comey et langt mer troverdig portrett av presidenten som en slags mafialeder uten respekt for den amerikanske konstitusjon. 
Hvorfor nøyer han seg ikke med det? 

Selv om Trump først skildres avslutningsvis, er han til stede fra første stund. 

Comey åpner med å hevde at det er farlige tider i USA fordi politikere bestrider fakta, stiller spørsmål ved grunnleggende sannheter og normaliserer løgn. 

Han nevner ingen navn. 
Likevel er det tydelig hvem han har i tankene. 
Også Comeys beretning om sitt liv peker hele tiden framover mot møtet med Trump. 

Hobbypsykologi 

For eksempel i skildringene av mafialederne han fikk fengslet da han arbeidet ved statsadvokatens kontor i New York på 1980-tallet. 
I portrettet av de to tidligere presidentene han har arbeidet for, Bush og Obama, tegnes de som kontraster til Trump. 
Ikke bare fordi begge skal ha respektet for konstitusjonen, men også fordi de hadde sans for humor. 
Til forskjell fra Trump, påpeker han, hadde de nok selvtillit til å le. 

Hvor ble det av den høyere sannheten Comey snakker om innledningsvis? 
I mine øyne tyr han til billig hobbypsykologi. 

Svakest er han likevel i skildringene av Hillary Clinton. 

I grove trekk redegjør han for granskingen av epostskandalen, og hvorfor den ble gjenopptatt i valgkampinnspurten. 
Han forsøker å få oss til å se situasjonen fra hans ståsted. 
Likevel ender han med å skildre FBI som et offer for tilfeldighetene, snarere som en aktiv part. 

Comey mener nok at han handlet på vegne av sannheten. 
Det er i alle fall derfor han ikke vil ta ansvaret for å ha gjort Trump til USAs 45. president. 
Etter mitt skjønn er det slikt vi kaller selvbedrag og ansvarsfraskrivelse. 
