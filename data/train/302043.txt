Lars Keplers nye krim er totalt usannsynlig, men fascinerende i sin gåtefulle logikk
Blodig surrealisme. 

Lars Kepler, ekteparet Alexander og Alexandra Coelho Ahndoril, har om sin poetikk sagt at de forsøker å mane fram situasjoner som gjør dem selv vettskremt. 

De vil komme i kontakt med sin egen frykt og kjenne på den. 
Dette er de ganske gode til. 
Enkelte av scenene svir seg fast i hukommelsen. 
Trolig liker folk å bli konfrontert med sin egen redsel mens de gjør noe så harmløst som å bla seg fra side til side i en bok. 

Ligner en TV-serie 

Forfatterne er drevne litterater. 
Scener og dialoger skildres effektivt i presens. 
Handlingen drives fram gjennom tablåer og situasjoner. 
Stadige sceneskift sørger for dynamikk i historien. 

Detaljeskildringen, som kan bli for omfattende, får romanen til å likne en TV-serie, noe man også minnes om ettersom en SÄPO-etterforsker i de tre nyeste bøkene bærer det sjeldne fornavnet Saga, akkurat som i «Broen». 

Hun jobber sammen med Joona Linna, Keplers gjennomgangsfigur, som avtjener en fire års fengselsstraff. 

Han blir hentet inn fra Kumla, der han soner, for å operere som undercover etter at Sveriges utenriksminister blir skutt og drept på en rituell måte, mens statsråden er i ferd med å torturere en prostituert. 
I likhet med de andre drapsscenene i boka, er dette opptrinnet nærmest absurd. 
Det tar ikke lang tid før den ene actionfylte scenen avløser den andre, mens en maskert morder danser omkring i landskapet og dreper folk som først får høre den kjente barnereglen «10 Little Angels», bortsett fra at englene er erstattet med kaniner. 
Hardkokt Agatha Christie, kan man si. 

Totalt usannsynlig 

«Politiet har å gjøre med en gjerningsmann som bærer på et hat som på et visst tidspunkt får ham til å gå amok og begynne å drepe de han anser for å være ansvarlige. 
Enten velger han ut konkrete ofre, eller så retter han seg mot en spesifikk gruppe og dreper så mange som mulig. 
Det som først framstår som tilfeldigheter for politiet, pleier å vise seg å være det motsatte», tenker den lynskarpe Joona Linna. 

Som løser disse flokene, omtrent som man tolker et stykke surrealistisk diktning. 
Det er virtuost utført. 
Totalt usannsynlig, men fascinerende i sin gåtefulle logikk. 
