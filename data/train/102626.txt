Bokanmeldelse:Tove Alsterdal: 
«En stille grav» 

Tove Alsterdals nye spenningsroman utspiller seg i Torndalen, helt nord i Sverige, nær grensen til Finland og Russland. 

Krim Oversatt av Bodil Engen 418 s. 349 kr. Kagge Forlag 

I Sør-Sverige begynner våren å komme, men oppe i Norrbotten er det fremdeles høy snø og dirrende kaldt. 
På gården Rauhala slås Lars-Erkki Svanberg i hjel med sin egen øks. 

Svanberg, som har en fortid som Sveriges raskeste skiløper, har for lengst gått inn i rollen som eneboer når døden kommer og henter ham. 
Det sies at han har hatt penger på kistebunn, men stemmer det? 
Det er så mye sladder gårdimellom. 

Samtidig i Stockholm: 
En svensk journalist vender tilbake fra London for å se etter sin mor, som har havnet på sykehjem. 
I den tomme leiligheten etter moren finner hun korrespondanse som tyder på at moren har blitt tilbudt en formue for ei rønne av et barndomshjem - i Torndalen. 

Slik sender Alsterdal sin nysgjerrige hovedperson inn i intrigen. 
Som stort sett utspiller seg i et univers så kaldt at iallfall jeg uvilkårlig ser meg om etter en ekstra genser under lesingen. 

Og da er det godt skrevet. 
Autentisk for alle oss nordboere som vet hva kulde er, og dessuten med personer og karakterer som virker troverdige hele veien. 
Dette er i det hele tatt en ordentlig kriminalroman, helt uten alt det tullet som preger alt for mye av de bøkene som seiler under samme flagg. 

Forfatteren fører oss inn i et rom som er lite kjent for de fleste av oss: 
Historien om de nordmenn, svensker og finner som frivillig dro over grensen og bygget Sovjetunionen under Stalin. 
Det stivnede svensk-finske landskapet, med de tilknappede bøndene, står seg godt mot dette bakteppet. 

Det er ikke noen pageturner Alsterdal har levert. 
Det ville da også ha passet svært dårlig til den melankolske tonen som hele veien hviler mellom linjene. 
En helstøpt krim på alle måter. 

Visste du at ... 

Tove Alsterdal er forfatter og journalist. 
Har skrevet dramatikk for scene, film, radio og TV. 
Dette er hennes andre kriminalroman. 
«Kvinnene på stranden» kom ut på norsk i fjor. 
