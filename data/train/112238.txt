Finn din indre helt!Bokanmeldelse: 
Christopher McDougall: 
«Født til å være helt» 

Med sin forrige bok «Født til å løpe», fikk Christopher McDougall løpere verden over til å løpe barbeint. 
Nå er han ute med «Født til å være helt» - som er en underlig blanding av krigshistorie, kostholdsråd og treningstips. 

I 1944 greide en britisk spesialkommando, med god hjelp fra den lokale motstandsbevegelsen, å kidnappe en høytstående tysk general på det okkuperte Kreta. 
Bortføringen av general Kreipe var en enestående frekk og dristig kommandoaksjon, gjennomført på en øy stappfull av tyske soldater. 

Det er en historie som i seg selv kan bære en bok, ikke minst fordi den inneholder portretter av de mest eksentriske og usannsynlige spesialsoldater man kan tenke seg. 
Anført av den største originalen av dem alle: 
Eventyreren og bohemen Patrick Leigh Fermor, bare kalt Paddy. 

Sammen med en rekke andre «utskudd» fra den britiske hæren, menn som ikke lot seg innpasse i ordinær militær virksomhet, var han blitt sendt til det strategisk ekstremt viktige Kreta. 
Her var oppdraget å skape mest mulig bry og uro for nazistene, og i den store sammenhengen å avlede og binde opp tyske tropper som ellers ville kunne settes inn i de avgjørende slagene på østfronten. 

Bitt av løpebasillen? 
- Er vi i ferd med å løpe fra livet? 
(VG+) 

Det hviler en duft av romantikk, eventyrlyst og heltemot over disse britiske SOE-agentene, og det er nettopp heltemotet som har trigget den amerikanske forfatteren av den internasjonale bestselgeren «Født til å løpe», til å skrive denne boken. 

Men i sin utforskning av heltemotets natur og historie nøyer ikke Christopher McDougall seg bare med krigsskildringer og gjengivelse av myter og sagn fra den klassiske litterære arven. 
McDougall har nemlig et dobbelt sikte med denne boken: 

Han vil også vise hvordan heltemot er noe som finnes naturlig i oss alle, og at det er en egenskap som henger nøye sammen med to ting: 
Hva vi spiser og hvordan vi beveger oss. 

Derfor er halve denne boken en gjennomgang av eldgamle kampsporter, fysiologisk teori, diettråd (steinalderdiett og middelhavsdiett er visstnok det beste), tilsatt en dæsj new age-filosofi og luftige tanker om altruisme og «naturlighet». 

Kort sagt en bok som bare en ekte amerikaner kunne ha skrevet. 
De aller mest dedikerte til alternative kostholds- og treningsmetoder kan muligens finne noen aha-opplevelser underveis i lesningen. 

Forbindelseslinjen mellom gerilja- og motstandsbevegelsen på Kreta under krigen og vår tids helsedykelse er ellers mildt sagt syltynn. 
Derfor fremstår også denne boken som en særdeles underlig hybrid. 

Men når det er sagt: 
Historien om hvordan britiske eksentrikere og snedige kretiske geitebønder lurte Hitlers krigsmaskin trill rundt er vel verdt en (halv) bok. 

Anmeldt av: 
Sindre Hovdenakk 
