Veronica Roth:«Divergent» 

Storebror vokser uhyggelig fort, både i virkeligheten og i Veronica Roths rykende spennende ungdomsroman «Divergent». 

Sci-fi ungdomsroman 390 sider Kr. 
299,- Schibsted 

Sett i lys av Obamas altomfattende kartlegging av alt og alle i USA, er den skremmende aktuell. 
Veien mot diktaturet er brolagt med de edleste demokratiske forsetter. 

Roths uhyggelige fremtidsvisjon foregår i Chicago. 
Sekstenårige Beatrice skal gjøre sitt livs valg i en beinhard utvalgsprosess. 

Valget skal plassere henne i den samfunnsfraksjonen som er riktig for henne, enten blant de uselviske, de sannferdige, de fredsommelige, de lærde eller de fryktløse. 

Valget blir dødstøft for Tris, for hun er altfor sammensatt til å skli friksjonsløst inn i fraksjonen sin. 

Hun er lynende intelligent, smart, uselvisk og fryktløs. 
Den kombinasjonen de mektige frykter aller mest, fordi disse er de absolutt vanskeligste å manipulere og misbruke. 

De kan tenkes å ville kikke de mektige i kortene. 
Derfor vil de som styrer, kvitte seg med dem. 

Boken er uten dødpunkter og vinker frekt og freidig til George Orwell og Obamas Big Data-samfunn. 
Grepet er enkelt, effektivt og selvinnlysende. 
En begavet enkeltperson i sitt livs viktigste veikryss. 

Så griper Roth tak i noen utviklingstendenser fra vår verden og sender dem gjennom forsterkeren sin, og ut kommer dette kreative skrekkscenariet. 

Ikke rart den ligger på de amerikanske bestselgerlistene. 

Alt greit oversatt av Torleif Sjøgren-Erichsen. 
