Historien om den første transseksuelle
Intenst og stilfullt om et helt spesielt ekteskap. 

Denne romanen er fritt inspirert av livet til de to store kunstnerpersonlighetene i Danmark på begynnelsen av 1900-tallet Einar og Greta Wegener. 
Greta kommer fra en velstående familie i California, men flytter fra privilegiene over til Europa for å studere kunst, og ender opp med å gifte seg med sin kunstprofessor. 
Den vakre åpningssekvensen gir oss innblikk i Greta og Einars forhold noen år inn i ekteskapet — de er nå, om enn på ulikt nivå, begge malere og arbeider sammen side om side. 
I luften mellom dem enses en behagelig mystikk. 
Når Greta mangler en kvinnelig modell for å bli ferdig med 

bildet sitt, ber hun den spedbygde ektemannen om å ta på seg modellens hvite, perlebesatte silkekjole: 
”Det var noe ved denne kjolen – det litt matte skinnet i silken, blondebesetningen i brystet, knapphullene på mansjettene, åpne som små lepper […] 
Liker du den?” spurte Greta. 
Det lekne rollebyttet får en dobbel effekt: 
Greta finner i den omkledte ektemannen sin mest inspirerende muse, og Einar Wegener blir den første til noen gang å gjennomgå en vellykket kjønnsoperasjon. 
De siste årene av livet lever han som Lili Elbe. 

Lilis egne dagbøker og brev brukes i avdekkingen av denne historien, som fortelles på en svært deskriptiv og detaljert, elegant måte, selv i de minste øyeblikkene. 
Perspektivet veksler mellom Greta, Edward og Lilis, noe som gir oss en fasettert innsikt, samtidig som luft og tolkningsrom vedvarer – det unngår å bli for intimt og overveldende emosjonelt, og vi får aldri høre "alt". 
Dette er Gretas historie like mye som den er Edward og Lilis. 

Ebershoff er ikke så interessert i å gjenoppdage den første transseksuelle mann som han er i å gå inn i sinnet til et så godt matchende, om enn tilsynelatende ubalansert par; hun høy, sterk og trygg, han dukkeaktig, nesten barnslig (og litt irriterende og tilgjort? 
Kanskje særlig i hvordan han omtaler Lili i tredjeperson, som "den stakkars piken" osv …). 
"Den danske piken" er en intens kjærlighetshistorie, med respekt og ydmykhet på hver sin hedersplass. 
