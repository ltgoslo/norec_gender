Litterær rystelse fra «ground zero»
Oversatt av Knut Ofstad, 366 sider Kr. 329,- Gyldendal 

Bak en underlig tittel ligger en minst like underlig og besnærende historie: 
Vesle Oskar mister faren sin ved terrorangrepet på tvillingtårnene i New York. 
Han må gjemme en dyster hemmelighet: 
Meldingene på telefonsvareren som skildrer farens siste stunder. 

Han har også andre hemmeligheter, og kriger å kjempe. 
Oskar er slett ingen vanlig unge. 
Han er belest, og ivrig brevskriver til så vel musikkhelter som ledende vitenskapsmenn. 
Han våger ikke banne rett frem, og bruker mye av tiden på å smyge seg gjennom tilværelsen i det han kaller «tunge støvler». 

Beskrivelsen av dette barnets indre liv, depresjonene, og også den fantasifulle humoren er ganske så genial. 
Vi får blant annet møte lille Oskars ukjente bestefar, som ble stum. 
Han forlot sin gravide kjæreste, og tatoverte «ja» og «nei» i håndflatene sine for kommunikasjonens skyld. 

Vi følger Oskar på jakt etter sannheten om sine røtter, inn i hans følsomme sjelsliv, ut i hans store hjemby. 
De bisarre og noen ganger hylende morsomme sidesprangene i teksten hindrer aldri fremdrift og dramaturgi. 

Det er sjelden å lese en bok så ladet av både ytre og indre spenning, så kreativ i både form og innhold, og dertil så tankevekkende. 
Safran Foer lykkes i en meget vanskelig balansegang: 
Å skrive en 11/9-roman uten at den har altfor mye med 11/9 å gjøre, og uten snev av polemisering, halvskjult politisk agenda, navlebeskuelse eller andre særheter. 

Dette er rett og slett en vidunderlig god historie om mennesker, og et av de beste barneportretter denne anmelder har lest. 
Dertil er boken full av poetiske uttrykk, også i form av foto, illustrasjoner og andre grafiske konstruksjoner. 
Når så oversettelsen synes å sitte perfekt (denne anmelder har ikke lest originalteksten), kan man lite annet ønske seg av en lesestund. 

MAY GRETHE LERUM 
