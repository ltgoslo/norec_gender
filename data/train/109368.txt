Bokanmeldelse:Erik Bjerck Hagen: 
«Livets overskudd» 

Denne boken er utstyrt med den presise undertittelen «Bjørnstjerne Bjørnsons glemte kvaliteter». 

Litteraturvitenskap 371 sider Kr. 399,- Gyldendal 

Litteraturprofessor Erik Bjerck Hagen ønsker altså å bidra til en kraftig oppgradering av Bjørnson som skjønnlitterær forfatter og dramatiker. 
Det skjer ved hjelp av forsøksvis friske nylesninger av det sene forfatterskapet. 

Bjørnstjerne Bjørnsons vanskjebne har på mange måter vært å bli lest i kontrast til Henrik Ibsen. 

Men der Ibsen med sitt kjølige, kritiske og negative gemytt traff det 20. århundre ganske så presist, ble Bjørnsons vitale, livsbejaende kvaliteter raskt oppfattet som utdaterte i forrige århundres litteraturhistorieskriving. 

Bjerck Hagen gjør et tappert forsøk på å motbevise dette, blant annet gjennom et varmt forsvar for Bjørnson som replikk-kunstner, og med en sammenligning av nordmannens dramatiske teft og Hollywood-filmenes effektive sjangerkrav. 

For den med anlegg for faglig intrigemakeri, vil det være interessant å legge merke til hvordan Erik Bjerck Hagen konsekvent nedvurderer - og til dels latterliggjør - arbeidet til vår ferskeste Bjørnson-biograf Edvard Hoem. 

Men bortsett fra slikt pikanteri, er det påfallende at Bjerck Hagen stort sett blir henvist til å diskutere med seg selv. 

Eventuelt med for lengst utdaterte «meningsmotstandere». 

Og dette illustrerer bokens aller største problem. 
Nemlig at Bjørnsons verk i svært liten grad blir lest eller sett av et nåtidspublikum. 
I motsetning til Henrik Ibsen. 

Og så lenge ikke interessen er til stede, kan det virke ørkesløst å insistere på et forfatterskaps viktighet. 
