Bokanmeldelse:Jeffrey Archer: 
«Fanget av fortiden» 

Jeffrey Archers berg- og dalbaneliv er perfekt bakgrunn for røverromanene hans. 
Han har bokstavelig talt spist kirsebær med de store og fengselsgrøt med medfanger. 

Spenningsroman Oversatt av Einar Blomgren 616 s. Kr. 389,- Vigmostad Bjørke 

Hevntanker gror godt på slike steder. 
«Fanget av fortiden» er en nyversjon av Dumas' «Greven av Monte Cristo», en mal som krever mye av nåtidsromanens virkelighetsforankring. 

Resultatet er blitt en fantastisk sidevenderhistorie. 
Store deler av handlingen foregår i rettssalen og i fengsel, og Archer skriver tett, stemningsfullt og troverdig utfra egne erfaringer med klassejustis og fengsler. 

Det er når hovedpersonen løslates og må skaffe penger til hevnen på overklassebermen som sendte ham i fengsel at forfatteren må kutte virkelighetshjørner. 
Nødutveiene heter for mange tilfeldigheter, for engleaktige advokater, skjulte identiteter og en klønete mordbeskrivelse. 

Dannys eiegode fengselsvenn Nick drepes i fengslet mens han dusjer. 
Morderen danderer det som selvmord og henger opp den døde i hans eget badehåndkle. 
Kan man lage renneløkke av et håndkle? 

Danny Cartwright anklages for å ha drept sin beste venn i en slåsskamp. 
Vitnet er en fremgangsrik advokat. 
Danny dømmes til 22 års fengsel for mord, selv om forloveden hans Beth bedyrer hans uskyld. 
Han havner i Belmarsh, rikets tøffeste anstalt og kommer tilfeldigvis på celle med en skotsk herremann, Nick, som blir sjelevenn og mentor. 

Danny starter utdanningen sin og lærer å lese og skrive. 
Etter Nicks død rømmer Danny fra Belmarsh, noe ingen har klart før. 
De fire overklasseklysene som har løyet Danny inn i fengsel, har undervurdert ham grovt. 
Han vier friheten sin til å ta igjen og marinerer dem i kreativ jævelskap. 

Beth har jobbet for Danny hele tiden og har ventet på ham, i likhet med Solveig i Peer Gynt og Penelope i Odysseen. 

Boken fyller vårt behov for rettferdighet og dydens belønning i en verden full av klasseskiller, urettferdighet, løgn og korrupsjon. 
Hevntanker er en våt drøm for mange. 

Visste du at ... 

The Right Honourable The Lord Archer of Weston-super-Mare (72) er adlet for livstid og har sittet i Overhuset i 14 år. 
Dessuten har han 5 år i Underhuset for de konservative samt to år i fengsel for mened på samvittigheten. 
