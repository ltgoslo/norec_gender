Er eiendomsmeklere helt gode?
Ideen er ganske original, miljøet er godt beskrevet, og gåten helt grei. 
Men også Sarenbrant bruker slitte fortellergrep, og løsningen er litt for tydelig. 

Sofie Sarenbrant: 
Visning pågår. 
350 sider. 
Oversatt av Henning J. Gundersen. 
Korall. 

Oj, der har vi det igjen, og denne gang funker det slett ikke så godt som hos Caroline Eriksson (se annen omtale): 
Mens en allvitende fortellerstemme skildrer forbrytelser og hverdagsliv, etterforskere og utenformistankemennesker, motiver og tilfeldigheter, klemmes det inn et og annet jeg-kapittel der drapsmannen/kvinnen tenker høyt og brutalt og avslørende – men vi vet selvsagt ikke hvem «jeg» er. 

Sarenbrant bruker dette slitte fortellegrepet for alt hva det er verdt i «Visning pågår» og havner derfor som en av ganske mange i grei-nok-krimmen fra Sverige. 
Men grunnideen er god, og personene hun dikter opp i et travelt byliv med barn og karriere og vennskap som skal pleies, er godt fortalt. 

Utgangspunktet er aha-opplevelsen forfatteren hadde sist hun var på visning: 
Har megleren egentlig kontroll på hvem som beveger seg rundt i huset, og er han sikker på at alle er borte når han låser døren, tar ned «Visning»-skiltet og kjører til neste salgsobjekt? 
Eller er det mulig å gjemme seg i kjelleren, være klar når boligeieren vender hjem igjen, og deretter ta livet av vedkommende på stillferdig vis slik at ingen merker noe som helst før neste dag? 
I denne boken er det åpenbart mulig, og dermed tas den ene husselgeren av dage etter de andre, og meklerne fortviler, politietterforskere frustreres, og vi får naturligvis en obligatorisk dose familietrøbbel underveis. 
Men pytt, dette er ganske underholdende, selv om jeg-kapitlene er lettvinte og gir for tydelige hint om hvem som er skurken. 
