Anmeldelse:Percy Jackson-forfatteren går løs på norrøne guder 

Odin som selvhjelpsguru og Tor som prompende tv-slave. 

Amerikanske Rick Riordan er kjent for millioner av lesere som mannen bak fantasybøkene om Percy Jackson. 
I tre ungdomsserier har han blandet gresk, romersk og egyptisk mytologi med moderne actionplot. 
Nå putter han nordisk gudelære inn i suksessmalen. 

«Sommersverdet» er første bok om «Magnus Chase og gudene fra Åsgard». 
I likhet med Percy er Magnus en nokså mistilpasset gutt som finner ut at han er sønn av en gud. 

Han har tilbragt to år på gata i Boston, etter at moren døde under mystiske omstendigheter. 
På 16-årsdagen hans begynner det å skje enda flere mystiske og dramatiske ting, og plutselig befinner han seg på et gigantisk hotell, fullt av tenåringskrigere fra ulike land og epoker. 
Det heter Valhall. 
Onde krefter forsøker å framskynde Ragnarok — dommedagskampen mellom guder og kjemper — og gjett hvem som ser ut til å være den eneste som kan stoppe galskapen? 

Avkrysningsskjema 

Avkrysningsskjema 

Mens altfor mange fantasyforfattere slurver med humoren, er dét Riordans store styrke. 
Samt evnen til å gjøre gamle myter interessante og spennende. 
Du får ofte lyst til å legge fra deg boka og google. 
Han har klart å stappe inn imponerende mye. 
Men etter hvert blir det noe mekanisk over det, en følelse av at han sitter med et avkrysningsskjema: 
Der var vi innom Frøya, ja. 
Også var det Tor. 
Og Hel, jammen godt vi ikke glemte henne! 

Sammen med en halvt arabisk valkyrje, en døvstum alv og en moteinteressert dverg 
- Riordans vri på Gimli og Legolas — reiser Magnus fra grein til grein i verdenstreet Yggdrasil. 
Alt han kommer over er gigantisk, som seg hør og bør når vi snakker om guder og dommedagsmyter. 
Men som leser blir en raskt svimmel og snart mett på spektakulære skildringer. 

Den indre logikken er heller ikke helt på plass. 
Vel og bra at de trenger et digert åte for å fiske etter Midgardsormen. 
Men det holder altså med håndholdt fiskestang? 

Rare feil 

Rare feil 

Språket er stødig, uten store kreative krumspring, men med god rytme og timing. 
Oversettelsen skjemmes imidlertid av noen rare feil, som at sitater tillegges feil person, og noen setninger mangler sentrale ord som «ikke». 
Vel er boka tjukk, men ordentlig korrekturlesning må det alltid være tid til. 
