Den glemske detektiven
Camilla Grebe står støtt på egne bein som krimforfatter, men har skaffet seg god rutine etter tre Siri Bergman-bøker med søster Åsa Träff. 

Camilla Grebe: 
Når isen brister. 
Oversatt av Elisabeth Bjørnson. 
474 sider. 
Gyldendal 

"Når isen brister" er litt mer poetisk enn originaltittelen "Älskaren från huvudkontoret". 

Den svenske tittelen er svært konkret, men kan få noen hver til å tro at vi har å gjøre med en romantisk liten affære som lukter både blomster og blod. 
Slik er det altså ikke. 
Bortsett fra det med blod, da. 

Grebe veksler mellom tre jeg-personer gjennom boka, og det er denne vekslingen og samspillet mellom de tre som gjør "Når isen brister" så tvers gjennom vellykket. 

Den ene er Emma som er ekspeditrise i en klesbutikk. 
Hun har forelsket seg i sjefen for hele kleskjeden, men skjønner at han krever at forholdet må holdes anonymt inntil videre. 
Hun får bange anelser da han aldri dukker opp til forlovelsesmiddagen deres. 
Emma forstår ingenting. 
Hun blir mer og mer forvirret da hun også oppdager at det mangler dyrebart arvegods fra leiligheten hennes. 
Var ikke forloveden så rik som hun trodde? 

Den andre er politietterforskeren Peter. 
Han er ingen handlekraftig superdetektiv, men tvert imot en nesten parodisk ansvarsfraskrivende og sjelden lite vellykket far og elsker. 
Han har sviktet alle dem han stod nær og forårsaket i sin ungdom søsterens selvmord. 
Nå bruker han livet på jobben der han blir stadig mer resignert, mens fritiden blir tilbrakt med pizza og sport på tv-en. 

Den tredje er atferdsforskeren Hanne. 
Hun er ti år eldre enn Peter og en av dem han har sviktet gjennom tidene. 
Grønlands-elskende 
Hanne er i ferd med å gå fra sin dominerende mann og finne tilbake til Peter, men hun er en politihjelper med en stor hemmelighet. 
Demenssykdommen er i ferd med å ta henne. 

Grebe beskriver alle tre gripende godt. 
Både Emma, Peter og Hanne framstår som fullt mulige personer involvert i en grotesk drapssak med tråder tilbake i tid. 

For det skal vise seg at Emmas direktør ikke bare unnlater å møte til forlovelsesmiddagen, men han forsvinner også sporløst fra sin flotte villa. 
Igjen ligger liket av en ung kvinne, halshogd. 
Funnet er foruroligende likt en ti år gammel uløst drapssak. 

Svenske tilstander er blitt et skjellsord, men svensk krim på Grebes nivå fungerer bra. 
