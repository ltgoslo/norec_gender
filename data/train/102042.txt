Bokanmeldelse:Vidar Kvalshaug: 
«Det var en gang en sommer» 

Hva skjedde 22. juli 2011 i Oslo og på Utøya? 
Hvordan kunne det skje? 
Hvorfor? 

Barnebok 54 sider 249 kroner Gyldendal 

Vidar Kvalshaug prøver å sette ord på det umulige, og gi en like umulig oppskrift: 
Hvordan snakke med barn om Anders Behring Breiviks terrorhandlinger - og svare på alle de fryktelige spørsmålene. 

Boken begynner med forfatterens personlige minner fra dagene etter 22/7, da fireåringen hans heller ville ha med pappa og bygge en lekebåt, enn å snakke om Det Alle Snakket Om. 

Dette anslaget er både sterkt og rørende. 
Men etter bare én side skifter teksten tone, forfatteren snakker direkte til leseren med et veldig bydende DU! 

Dette skaper en følelse av påtvunget intimitet, før Kvalshaug skifter takt igjen og blir nesten klinisk steril i sitt resymé av medieoppslagene. 
Men all denne ryddige intensjon om å gi barn gode, saklige fakta drukner i altfor mange ord. 
Djevelen er som alltid i detaljene, som når terroristens antrekk beskrives som en «rar politiuniform». 
Den var jo ikke rarere enn at voksne vettuge folk lot seg lure? 

Det er en barnebok, dermed virker det unødvendig å ta med episoder om hvordan terroristen ble kastet ut fra en pub en gang. 
For mange detaljer er tatt inn, momenter barn ikke uten videre kan begriper eller sette i kontekst, og det er ekstra ille når bokens hensikt er nettopp å hjelpe barn å forstå. 

Storparten av denne dypt alvorlige og absolutt viktige boken fungerer godt. 
Da blir kontrastene desto større når teksten avslører hastverk, språkslurv og kanskje ukonsentrert redigering. 

MAY GRETHE LERUM 
