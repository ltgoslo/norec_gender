Brynjulf Jung Tjønn:«Så vakker du er» 

Vi settes rett inn i handlingen i «Så vakker du er» av Brynjulf Jung Tjønn. 
Boken er en gavepakke for ungdom som skal ha eksamen i nynorsk. 

Ungdomsroman 114 sider Kr. 
279,- Cappelen Damm 

- Eg hugsar aller best dei gule tennene hans. 
Det er unggutten Henrik som tenker tilbake på onkelen, Simon, som var alvorlig syk. 

Onkelen flyttet inn til Henrik og moren, og Henrik får derfor sykdommen tett innpå seg. 

Inne i leiligheten dominerer sykdommen i all sin heslighet. 
Moren blir borte i sorgen over broren som kjemper mot kreften. 
Ikke rart at Henrik trekkes mot sol og sommer ute. 

Der ute finnes nemlig alt en ungdom kan ønske seg. 
Fisketurer, venner, skole og ikke minst kjærlighet. 

Henrik opplever en gryende forelskelse i Kjersti, som er på ferie i Italia. 
I sin iver etter å muntre opp onkelen, forteller han at han har kysset Kjersti. 
Denne løgnen ligger tungt på Henriks skuldre. 

Tittelen «Så vakker du er» kan også beskrive romanen i seg selv. 
Tjønn skriver på et nydelig nynorsk, noe oppveksten i bygda Feios i Sogn og Fjordane må ta æren for. 

Poengterte setninger gir historien intensitet og styrke. 
Når romanen også er kort og lettlest er den rett og slett en gavepakke for ungdom som skal ha eksamen i nynorsk. 

Men for all del 
- «Så vakker du er» er blitt en svært leseverdig bok for unge og voksne. 
Kanskje kunne vi ønsket oss noe mer utfyllende beskrivelse av personene og omgivelsene. 

Dette har nok ikke vært Tjønns intensjon, og romanen står seg fint som den er. 

Henrik vokser og utvikler seg gjennom boken, han overvinner usikkerhet og belønnes med kyss fra Kjersti. 
Ungdommelig livslyst og forelskelse står i kontrast til onkelen som langsomt visner bort. 

Mottoet «Grip dagen» trenger seg frem mellom linjene. 
Bruk mulighetene som er her nå, en dag kan det være for sent! 
