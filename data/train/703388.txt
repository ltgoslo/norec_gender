Roman:Drømmen om å fly 

Korthugd og absurd om det teknologisk skapte postmenneskelige mennesket. 

Bård Torgersen: 
Loki. 
141 sider. 
Oktober 

Bård Torgersens romaner tegner et nokså nedslående samtidsbilde, der de kretser rundt krisen i mannsrollen, middelklassen og konsumsamfunnet, ofte kaldt og nihilistisk, befolket av ikke udelt sympatiske personer som mistrives inn til beinet i det norske samfunnet, og preges av en knugende uhygge i det hverdagslige, som i mange tilfeller sprekker opp i det absurde og nær virkelighetsoverskridende. 

Han når ikke helt opp til sitt eget nivå denne gangen 

Så også i ”Loki”, der hovedpersonen Kristian ”Loki” Lund på første side pakker sekken og reiser til en asiatisk storby, der han driver hvileløst rundt i jakten på et hotell han ikke husker navnet på og vikles inn i den ene absurditeten etter den andre. 

Mer enn navnet vites ikke om ham. 
Men han fremstår dels som en utopist: 
”Vi er den første skapningen i historien som kan styre vårt neste skritt i evolusjonen” (s. 115), og dels som en idealist. 
Fremtiden kan ikke komme fort nok: 
”Jeg vil gjerne se årtusenene som skal komme” (s. 118). 

Samtidig synes han, med Nietzsche, å ville overskride sin altfor menneskelige menneskelighet. 
Spørsmålet er hva det vil si å være postmenneskelig og ved teknologiens hjelp overskride grensene for hva man tror er mulig. 
Loki mangler folkeskikk, liker å fortelle andre at de lever dårlige liv, fremstår tilnærmet aseksuell, tror alt kan løses med en pengeseddel, som han forøvrig synes å ha nok av, lar seg styre av egne innfall og stanser ikke for noe. 

Også romanen virker skrevet etter innfallsmetoden, dialogdrevet og springende, uten klar konsistens og integrerte tilknytningspunkter. 
Som utopi betraktet blir det mye postulater og programerklæringer, mindre litterært raffinement. 
Mye av dette er ellers aldeles absurd, men uten den subtile dobbeltbunn som kjennetegner den litterære absurdismen. 
Torgersens romaner gir gode leseropplevelser med vond ettersmak, er det sagt om dem. 

Tematisk er også dette i og for seg interessant nok med mange tankevekkende refleksjoner, men i gjennomføringen når ikke forfatteren helt opp til sitt eget nivå denne gangen. 
