Tilblivelsens kunst
Barnebok 5 - 7 år 48 sider Kr. 
228.- Cappelen 

«Den danske dikteren» er bokversjonen av Torill Koves Oscarvinnende animasjonsfilm fra i år. 

Den handler om de utrolige tilfeldighetene som ligger bak ens eksistens. 

En liten jente forteller i starten at hun en gang lurte på hvor hun kom fra, om det var frø fra himmelen for eksempel. 
Det viser seg at så ikke er tilfellet, men at sannheten er nesten like utrolig. 

Både språklig og i fortellerstruktur ligger boken helt i overkant av hva bokens målgruppe, 5 til 7 år, henger med på. 
Samtidig så åpner det seg etter en del gjennomlesninger, og forvent en del snedige spørsmål fra de yngste. 

Uansett er det tegningene som løfter boken skikkelig opp. 
Koloreringen er flott, mange vil kjenne igjen atmosfæren fra Koves illustrasjoner til Henrik Hovlands bøker om Johannes Jensen. 
De er veldig klare og rene, med en fin variasjon fra side til side. 
Boken er ikke så umiddelbar som mange barnebøker, men den kan samtidig gi boken en lengre levetid. 
Godt hjulpet av en søt og underfundig humor om tilværelsen og forelskelsens mange tilfeldigheter. 
