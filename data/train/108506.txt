Hjemløs i verden
Roman - 278 sider Pris kr. 329,- Gyldendal 

Djerve forfattergrep er Jan Chr. Næss' varemerke. 
I «Fiat» forsyner han seg grovt av eventyrlige fantasy-elementer og lager en troverdig fortelling av en «donaldhistorie». 

Næss unnslår seg heller ikke for å delta i sin egen roman, i rammeforellingen, som den reneste Peder Chr. Asbjørnsen. 
Enn så lenge står ikke teksten til de spreke grepene. 

Via sin fars fantastiske redning av den norske turisten Jonas Skrinntorp havner en halvblods aborigingutt, Fred, i Norge med sine foreldre. 
I sin tid ble Freds mor kidnappet fra sine foreldre under det hvite Australias folkemordforsøk på aboriginene. 
Skrinntorp har testamentert faren alt sitt jordiske gods, inklusive sin Frogner-leilighet, i takknemlighet over å ha blitt reddet ut av gapet på en glupsk krokodille. 
Han slipper en diger stein i hodet på dyret. 
Slik går det til at Fred Moor vokser opp på Frogner med utsikt til neonskiltet «Fiat». 

Å være innvandrer er verdens tøffeste endringsprosess. 
Fred forblir rotløs og utafor lenge, enda foreldrene gjør så godt de kan. 
Han finner en alternativ voksen, maleren Pinter (!) som beveger 
Fred til å utvikle sitt eget tegne- og maletalent. 

Men teksten er blek og anemisk til tross for de sterke ingrediensene og de interessante grepene. 
