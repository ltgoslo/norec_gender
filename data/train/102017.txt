Bokanmeldelse:Kate Mosse: 
«Citadell» 

Kate Mosse avslutter nå Languedoc-trilogien etter «Labyrinten» og «Gravkammer», og hun har gjort det igjen: 
Elskere av velskrevet underholdningslitteratur kan glede seg til en forrykende reise gjennom tider og steder. 

Roman 794 sider Kr. 379,- Gyldendal 

Forfatteren hvirvler leseren inn i et spennende mylder av hverdagslige detaljer, betagende landskap og intrikate personligheter. 
En munk i det fjerde århundret vil ofre sitt liv for å redde hellige dokumenter, og hans liv veves sammen med ung kvinnes skjebne da hun på 1940-tallet kaster seg inn i motstandskampen. 

Skildringene av det ustabile og såkalt selvstendige området omkring Vichy i Frankrike gir gode bilder og innsikt i de mange dilemmaer krigen påførte, og er ganske nyanserte også når «skurker» og «helter» tegnes. 

På mange måter er romanen en hyllest til kvinners krigsinnsats, et tema som er svært salgbart og litterært moteriktig. 

Selve plotet er heller ikke nyskapende; både Mosse selv og de fleste andre bestselgerforfattere har fulgt formelen Dan Brown gjorde gull av: 
Å kombinere moderne kvinneskjebner med gamle religiøse/familierelaterte mysterier. 

Men Mosse skriver mer besnærende og effektivt, med god balanse mellom emosjon og action. 

Har man besøkt områdene i grenselandet mellom Spania og Frankrike, vil man kose seg litt ekstra med historiske fakta og sanselige miljøskildringer. 
Forfatteren har gjort et grundig forarbeid og bringer spennende detaljer om hendelser, intriger og konstellasjoner fra annen verdenskrig. 

Kanskje tar noe av dette materialet litt over, kanskje tar historien unødvendige vendinger når forfatteren blir forelsket i sin egen research. 

Men frodige og levende hovedpersoner hjelper leseren videre og symboliserer krigens og kjærlighetens evig aktuelle moralske dilemma. 

Romanen er oversatt av Jørn Roeim og Per Kristian Gudmundsen. 
