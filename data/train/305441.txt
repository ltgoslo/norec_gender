En opplagt julegavefavoritt til de aller minste
Fjorårets debutantfavoritt følger opp med en nydelig billedbok for de aller minste. 

Isbjørnen Ida har bursdag. 
Hun har bakt kake, blåst opp ballonger og dekket bordet. 
Men det er ingen som kommer i bursdagen hennes. 
På Nordpolen er det nemlig helt stille. 
Derfor pakker Ida sakene sine, og reiser ut i verden med luftballongen sin. 
Hun vil finne gjester til festen. 

Slående talent 

Bare tittelen på boka angir at dette er en klassisk problematikk. 
Det ensomme barnet som lager i stand til bursdag, men ikke har noen å be. 
Den er på sitt vis også lærerik. 
For gjennom Ida får vi sett mye av verden. 

I fjellene møter hun fjellgeit, som balanserer øverst på en fjelltopp. 
I byen en liten katt. 
På Sydpolen møter hun akende pingviner, i havet en enorm hval, og i ørkenen stikker øglene hodet ut av vinduer i en kaktus. 

Nora Brech er illustratør med bakgrunn fra Einar Granums kunstfagskole og med bachelor i Art direction fra Westerdals. 
Hun debuterte i fjor med billedboka «Cornelia og jungelmaskinen». 
Den fikk svært gode kritikker, og gjorde henne til en av fjorårets mest lovende debutanter. 
Det er vel fortjent, for også dette er en billedbok som viser et slående talent. 

Femtitallsinspirert 

Tekstmessig er boka knapp og konkret. 
Ida roper «Vil dere komme i bursdagen min». 
Dyrene roper ja, og hun reiser videre på jakt etter nye gjester. 
De klassisk fortellende tegningene bærer handlingen. 
Her er Brech, lik veldig mange for tiden, sterkt inspirert av femtitallet både i form og motiv: 
Disse brukne fargene, som er holdt i en harmonisk og mild fargeskala. 

Brech er svært god teknisk. 
Idas ensomhet der hun flyr alene i den lille ballongen sin, forsterkes av en stor hvit flate i bakgrunnen. 
Det står i kontrast til de skakke perspektivene og detaljrikdommen da hun møter dyrene. 
Min favoritt er revene som bor i huler under jorda, laget som små hybler med gammelmodige femtitallsmøbler. 
Det er så enkelt. 
Det er så stilig. 
Og det er så behagelige bilder å hvile blikket i, både for store og små. 
Sånn sett burde «Hvem vil komme i bursdagen min» være en opplagt julegavefavoritt til de aller minste. 
