Bokanmeldelse:Allegra Goodman: 
«Kokeboksamleren» 

Innholdsovermettet roman om San Francisco ved millenniumskiftet. 

Roman 433 sider 329 kroner Press forlag 

Ikke i nærheten av svermeriet eller samfunnssatiren som «Fornuft og følelse» er så kjent for, men boken gir uansett en original oppskrift på forførelse. 

Persontypene og handlingen fra romanklassikeren av Jane Austen er brukt på to søstre som lever svært forskjellige liv i San Francisco på slutten av 90-tallet. 
Mens Emily er gründer av et lovende dotcom-selskap som snart skal på børs, studerer Jess filosofi og jobber i et antikvariat. 

På fritiden brenner Jess for en «redd trærne»-organisasjon, som virker litt uforståelig og temmelig hippieinspirert på meg. 
Blant annet drar medlemmene ut i skogen for å overnatte i de enorme redwoodtrærne i lengre perioder. 

Alternative bevegelser, universitetsmiljøet, IT-boblen: 
Romanen er nok aller mest en hyllest til San Francisco. 
Og amerikaelskerne kommer til å like den bare på grunn av det. 

Fort blir det klart at forfatteren prøver på for mye. 
I tillegg til alt over handler romanen også om jødisk kultur og tro, kjærlighetslivene til de to søstrene, 9/11 og en unik samling eldre kokebøker. 

Språkstilen er snakkesalig, og detaljrikdommen enorm: leseren får vite om alt fra klassisk litteratur og filosofi til antikke skrivemaskiner og bygningsdetaljer. 

Delen der Jess blir satt til å kategorisere kokeboksamlingen, er den som har mest nerve og sitter igjen i kroppen etter endt lesning. 
Gjennom oppskriftene lærer hun et nytt språk og en ny form for nytelse. 
Antikvaren George sørger for å spe på med passende vinflasker, og det hele ender med bryllup. 

Boken har påkostet og gjennomført design med sølvtrykk laget av Johanne Hjorthol. 
Et samlerobjekt, selv om den ikke er sjelden! 

Oversatt av Christian Rugstad. 
