Bokanmeldelse:Ingvar Ambjørnsen: 
«Kaptein Nero» 

I bok fire i serien om «Samson & Roberto» er radarparet Samson og Roberto fortsatt i full vigør på pensjonat Fjordgløtt. 

Barnebok Illustrert av Per Dybvig 120 s. 249 kroner Cappelen Damm 

Den lurvete hunden og den slu katten arvet i første bok «Arven etter onkel Rin-Tin-Tei» uventet et pensjonat, noe som reddet dem fra en grå tilværelse i en nedslitt bygård. 

Siden har paret vært å treffe i to andre bøker, i hørespill på radio og teateroppsetninger. 

Livet på pensjonatet går sin fredsommelige gang med sin brokete og sjarmerende besetning. 
Pikkoloen, grevlingen Greta dekker frokostbordet, alt-mulig-oteren Olli reparerer toalettet og enkefru Gåthaug sliter med sine indre demoner etter at ektemaken bokstavelig talt fløy sin vei. 

Men under overflaten ulmer det, i det Fredrik fra fyret kommer roende og rapporterer om et ondt, gult øye som vaker ute i fjorden. 
Vennene holder råd og legger deretter ut på en ekspedisjon for å foreta nærmere undersøkelser av det mystiske øyet. 

Ingen skal beskylde Ambjørnsen for å være forutsigbar. 
Faren som truer under vannoverflaten, viser seg å være langt verre enn vennene i sin villeste fantasi kunne ane. 
Handlingen tar av i rakettfart, og man skal jammen holde tunga rett i munnen for å følge med på utviklingen. 

Realismen kan man glemme, her blir robot-tenner omgjort til driller, vennene spiser seg gjennom en vegg av pæregelé, det dukker opp ubåter og sultne haier. 

Kaptein Nero er en historie full av humoristiske krumspring og referanser til annen litteratur, ikke minst Jules Vernes «En verdensomseiling under havet». 

Om historien har en moral, må det være at det gode seirer over det onde, at man kommer lenger med vennskap og godhet enn med onde og utspekulerte planer. 

Gjennom hele boken kan vi glede oss over Per Dybvigs elleville tegninger som levendegjør historien. 

«Kaptein Nero» er en bok som egner seg ypperlig for høytlesning eller som lydbok for hele familien på lange bilturer. 
