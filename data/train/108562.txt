Gudinne-myter i formelfart
Oversatt av Peter Lorentzen 460 sider Kr. 349,- Bazar forlag 

Denne internasjonale bestselgeren tar utgangspunkt i gamle religiøse myter. 
Denne internasjonale bestselgeren tar utgangspunkt i gamle religiøse myter. 

Småslitne tema som jakten på den hellige gral får imidlertid bokstavelig talt nytt blod når Dan Brown gir til beste sine kunnskaper om symboler, legender og myter. 
Romanen blir dermed en riktig godbit for oss som elsker kombinasjonen av mytisk spenning, historie, vitenskap og ville konspirasjonsteorier. 
Hovedpersonene er kryptologen Sophie og forskeren Robert. 
Hennes bestefar blir drept, og snart rulles hans fortid som vokter av gralens hemmelighet ut. 

Hvis de hellige gjenstandene blir funnet etter 2000 år, vil hele kristendommen bli berørt. 
Fiendene er mange, og jakten for å finne skatten blir blodig. 
I denne norske utgaven vipper språket på kanten av det banalt fantasiløse. 
Underlig nok er det heller ikke persongalleriet som fenger. 
De blir nesten ubetydelige brikker i selve spillet, der de halser fra rebus til rebus. 
Det er her forfatteren virkelig glimrer: 
Den interne logikken i boken brytes ikke, og leseren utfordres selv til å knekke koder og løse mysterier. 

Fortellingen byr også på spennende ny informasjon om så vel berømte historiske minnesmerker som kjente kunstnere. 
Man får innblikk i eksisterende hemmelige ordener som Opus Dei og Sion-ordenen. 
Når løsningen på mysteriet endelig forefinnes, har man tross alt hatt en riktig så underholdende og tidvis tankevekkende lesestund. 

MAY GRETHE LERUM 
