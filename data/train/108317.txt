Gnistrende om Øst-Tys kland
Oversatt av Jorunn Carlsen 331 sider Kr 349,- Cappelen 

En augustdag i 1961 gikk en 21 år gammel Stasi-ansatt med et malingsspann og en kost for å male opp linjen der Muren skulle reises. 

Hagen Koch er en av de mange personene som portretteres i denne fascinerende boken fra STASILAND, skrevet av australske Anna Funder. 
Kochs leilighet var full av bilder av tidligere topphemmelige Stasi-kart, deler av Muren sett fra luften, vakttårn, minefeller, hunder og snubletråder. 
Suvenirer fra det østtyske regimet av alle slag. 

Anna Funder hadde fått det for seg at hun ville til Tyskland og fikk arbeid på en fjernsynsstasjon i Berlin. 
Hun fikk lyst til å snakke med menneskene i landet, både med dem som opponerte og med dem som kontrollerte innbyggerne i det gamle Øst-Tyskland. 

Boken er både velformulert og velkomponert, en fin blanding av en slags undersøkende journalistikk og sakprosa med skjønnlitterære ansatser. 
Funder tar kontakt og blir stort sett tatt imot og får gjennomføre lange samtaler med en rekke Stasi-folk som uten å blunke forsvarer sin fortid. 

Samtidig får hun god kontakt med og intervjuer ofrene for overvåkingen. 
Her er unge Miriam Weber som flykter til vesten 16 år gammel, arresteres og fengsles, og får sitt liv for alltid ødelagt, ektemannen dør, trolig tatt av dage av hemmelig politi. 
Her er Julia Behrend som fikk en mye eldre italiensk kjæreste. 

Hun var flink, med toppkarakterer på skolen, snakket engelsk, russisk, fransk og litt ungarsk, men ble svartelistet på arbeidsmarkedet. 
Her er voldtekt som ikke eksisterte i DDR-regimet, ja overgrep og trakassering av alle slag. 

Kanskje var det nettopp bramfriheten til Anna Funder, denne unge kvinnen som kommer langt borte fra Australia, som kunne få til dette formidable dypdykket i menneskenes liv og skjebne i DDR. 
Boken er et must for alle leseglade og politisk interesserte. 
Og hva skjedde med unge Hagen Koch? 
Hans historie er så utrolig at du må lese boken selv. 
