Bokanmeldelse:Eva Weaver: 
«Dukkemesteren fra gettoen» 

Hvordan overleve som jøde i gettoen i Warszawa under annen verdenskrig? 
I Eva Weavers roman er svaret en frakk med skjulte lommer og et dukketeater. 

Roman 302 sider Kr. 379 Cappelen Damm 

Bøker om grusomheter begått under annen verdenskrig er populære og kommer i alle varianter, fra tidsvitneskildringer til fiksjonsfortellinger. 

I «Dukkemesteren fra gettoen» følger vi unge Mika som mot alle odds overlever i gettoen ved å bruke sin kreativitet. 

Weaver er en god forteller, hun vet å skape nervepirrende og sterke enkeltscener. 
Hun skal dessuten ha honnør for å gi en tysk offiser et menneskelig ansikt som balanserer fremstillingen og gir stemme til tyske soldater i russisk fangenskap etter krigen. 

Så kan man selvsagt spørre seg om det ikke er bedre å lese en av de mange dokumentariske fremstillinger av jødeforfølgelsene. 
I sin iver etter å dramatisere blir nemlig denne romanen i overkant sentimental, med en avslutning som kan synes perfekt tilpasset filmatisering i Hollywood. 

Oversatt av Tore Aurstad. 

GABRIEL MICHAEL VOSGRAFF MORO 
