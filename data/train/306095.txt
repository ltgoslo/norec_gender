Rystende historier fra et land der menneskerettigheter ikke eksisterer
Gir stemme til Saudi-Arabias tause stemmer. 

Skrekkhistoriene fra det islamistiske diktaturet Saudi-Arabia er mange. 
Vi leser om halshogginger med sverd på åpne plasser, pisking, tortur, fengsling av menneskerettighetsforkjempere og undertrykking av kvinner. 
Men hvem er personene som blir berørt av den saudiske formen for justis, der sharialovene står i fokus, og der kritikk av Allah eller av kongen kan føre til livsvarig fengsel eller det som verre er? 

Seniorrådgiver i Amnesty International Norge, Ina Tin, lar oss møte noen av Saudi-Arabias opposisjonelle og gir et innblikk i hvordan den oljerike staten behandler annerledes tenkende i boka «Saudi-Arabia. 
Sverdet og stemmene». 
Det er rystende historier om et land der et korrupt kongehus i samarbeid med islamistiske wahabier oppfører seg som om det FN anser for å være elementære menneskerettigheter, ikke eksisterer. 

Flukt og fengsel 

Ensaf Heidar er menneskrettighetsaktivist i eksil i Canada. 
Hun er gift med bloggeren Raif Badawi, som soner en dom på ti år, inkludert ett tusen piskeslag. 
En rekke av ytringene hans er slått ned på som «uislamske», blant annet et utsagn om at «muslimer, jøder, kristne og ateister er alle like». 

Walid Abu al-Khair er en menneskerettighetsadvokat som er dømt til femten års fengsel for å ha gjort jobben sin. 

Manal al-Sharif er den første kvinnen som satte seg bak bilrattet i Saudi-Arabia. 
Hun måtte flykte til Australia. 

Det er Samar Badawi, som sammen med mannen Walid drev en «debattsalong» hjemme i leiligheten i havnebyen Jeddah, der opposisjonelle møttes en gang i uka. 
Samar blir nå innkalt til jevne avhør og har utreiseforbud fra Saudi-Arabia. 

Noen av historiene Ina Tin forteller er som tatt ut av en roman av Franz Kafka. 
Samir Badawi anmelder faren, som er hennes «verge», for vold. 
Han kommer med en motanmeldelse om at Samir har forlatt hjemmet uten lov. 
Dommeren slår fast at faren har lov til å banke henne opp, og hun får valget mellom å gå i fengsel eller å vende tilbake til volden. 
Walid Abu al-Khair blir dømt for samme forbrytelse to ganger. 

Henger ikke sammen 

Som arabisktalende har Ina Tin gjort en kjempejobb med å finne fram til kildematerialet, ikke minst på nettet og i forskningslitteraturen. 
Flere av dem hun skriver om, har hun også møtt og intervjuet. 
Det er flott at Saudi-Arabias kneblede menneskerettighetsforkjempere får en stemme. 
Men boka sett under ett henger ikke helt sammen. 

Boka er kommet ut på det relativt lille, men aktive forlaget Humanist, som nok ikke har så mange konsulenter. 
Det er synd, for boka hadde trengt en bedre struktur. 
Men den er vel verdt å lese. 
