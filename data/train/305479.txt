Denne boka om unges psyke bør - nei MÅ - du lese
Psykologiprofessor Ole Jacob Madsen friskmelder ungdommen, men sykmelder psykologstanden i denne glitrende boka. 

En velkjent sannhet i vår tid er at dess rikere vi blir, dess mer ulykkelige blir vi. 
Spesielt skal dette ramme ungdommen, som tross materiell velstand lider av angst, depresjon, spiseforstyrrelser, skjønnhetspress og lammende krav om å prestere. 

I mediene ser vi også gjentatte alarmerende oppsalg om at Norge ligger på verdenstoppen når det gjelder selvmord, og at raten er stigende. 

Er det virkelig sånn? 
Nei, fastslår psykologiprofessor Ole Jacob Madsen. 
Når det gjelde antall selvmord, ligger vi som 102. i verden. 
Selvmordsraten har vært synkende siden 1980-tallet, og har flatet ut de siste tjue årene. 

Samtidig avdekker Ungdata-undersøkelser at ungdommene stort sett er en veltilpasset, aktiv og hjemmekjær ungdomsgenerasjon, der de fleste trives og er godt fornøyd. 
Videre har antall psykiske lidelser holdt seg stabilt de siste tredve årene. 

Sykeliggjør ungdommen 

Det en kaller psykiske plager, derimot, har økt. 
Det samme har antall unge som oppsøker psykolog, mens antall diagnoser har formert seg fra 60 til 400 de siste femti årene. 
Det kan bety at ungdommen ikke har det verre nå enn tidligere, men at vi lever i et samfunn som i økende grad sykeliggjør alminnelig menneskelige erfaringer. 
Her mener Madsen at mange psykologer er ivrige pådrivere, med sin iver etter å forsikre om at «Ingen lidelse er meg ubetydelig». 

Selvforsterkende psykeliggjøring 

Samfunnspsykolog Madsen er ikke alene i sin kritikk av vår terapeutiske kultur. 
Men han er ganske alene om å skrive en så grundig, velformulert og lekende lærd gjennomgang av hvordan det har blitt sånn. 
Han viser kapittelvis til den historiske bakgrunnen med begrep som industrialisering, fremmedgjøring og Freuds ubehag i kulturen. 
Han viser til skjønnlitteratur og forskning. 
Han går avisene etter i sømmene, og påviser hvordan begrep som angst, stress, depresjon og ”generasjon prestasjon” har sneket seg inn i dagligtalen de siste tiårene, noe som i seg selv kan føre til en selvforsterkende «psykeliggjøring». 

Flink pike syndromet 

Et begrep som «flink pike» har eksempelvis nå blitt et syndrom med fysiske og psykiske symptomer, der terapeuter står i kø for å avhjelpe lidelsen. 
Denne sykeliggjøringen er usunn mener Madsen, med sitt fokus på at barn og unge hele tiden må kjenne etter og ikke minst snakke om det. 
Men «vi ser ikke ut til å gjøre annet enn å snakke om det, uten at det ser ut til å dempe uroen verken hos de unge eller de voksne», svarer han. 

Denne glitrende fagboka er ingen lettvint polemikk, men så nyansert og innholdsrik at en knapp anmeldelse kun blir smakebiter. 
Den bør – nei - den MÅ leses. 
