Bokanmeldelse:Sollaug Sárgon: 
«gå opp gjengrodd sti» 

Man skal legge et lydhørt øre inntil disse diktene for å ane den dype resonansbunnen de hviler på, disse stille diktene. 

Dikt 40 sider Kr. 
225,- Idut Forlag 

Samiske Sollaug Sárgon er nominert til Nordisk Råds litteraturpris for denne tynne, men ikke ubetydelige diktsamlingen. 

Den spenner forbausende vidt, fra sanselig naturlyrikk via fine portrettdikt til en videre tematisering av den samiske kulturens verdi i en vanskelig brytningstid. 

Gjendikterne Laila Stien og Mikkel A. Gaup har neppe hatt noen lett oppgave. 
Et normalisert bokmål må oppleves som noe av en tvangstrøye i forhold til det samiske språkets umiddelbare nærhet til sangen og det magiske i naturen. 

Dette har nok gått hardest ut over nettopp naturdiktene, der flere kan oppleves som klisjéfylte, med bristende knopper og andre metaforer fra romantikkens tørkeloft. 

Dette er ekstra synd, siden Sárgon ikke er noen romantiker, men en sanselig realist, med et uttalt kulturengasjement og en dyp poetisk forståelse av de naturkrefter som er virksomme bak årstidenes såvel som menneskesinnets skiftninger. 

Les de to flotte diktene om besteforeldrene. 
Eller om elskeren i en svanes ham. 
Eller et betimelig klima-dikt. 
Ikke fancy poesi. 
Men presist og godt. 

ARNE HUGO STØLAN 
