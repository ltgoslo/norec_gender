Bokanmeldelse:Lyndsay Faye: 
«Gothams guder» 

Lyndsay Fayes første bok om politikonstabel Timothy Wilde skildrer opprettelsen av NYPD i 1840-årenes New York. 

Roman 426 sider Kr. 
389,- Aschehoug 

Byen var i kraftig vekst på denne tiden med cirka en halv million innbyggere og slet med lovløse tilstander og store sosiale utfordringer, ikke minst som følge av de mange nye irske innvandrerne. 

Anti-irske holdninger og fremmedfrykt var utbredt blant protestantiske amerikanere som fryktet invasjonen av fattige katolikker. 
Dette bakteppet står sentralt i krimgåten. 

I Timothy Wilde har Faye skapt en krimhelt som duger. 
Etter å ha blitt stygt vansiret i en brann, går han motvillig inn i den nyopprettede politistyrken og får sin kobberstjerne på brystet som bevis. 

Han er gatesmart, sympatisk og ikke redd for å stå opp for de svakeste. 
Etter at en ung jente dynket i blod løper inn i ham på gaten, begynner opprullingen av en sak som ved første øyekast kan se ut til å dreie seg om religiøst motiverte drap på barneprostituerte. 

Romanen skaper et troverdig bilde av tiden; kaotisk, skitten og moralsk fordervet. 
Omfattende research må ligge bak det historiske stoffet, ikke minst på det språklige plan, med en rekke ord hentet fra slangspråket kalt flash. 

Romanen er også en studie i politiarbeid under utvikling. 
Wilde er en amatør som må lære seg politiarbeidet mens etterforskningen av hans første sak pågår. 
Dette er en verden der reglene ennå ikke er oppfunnet og hjelpemidlene er få. 

Det er mulig selve krimplottet lider under alle miljøskildringene, og spenningen kommer sent i gang i en bok som er litt for lang. 
Sikkert er det likevel at Lyndsay Faye skriver bedre enn de fleste i sjangeren, velklingende også på norsk i Hege Mehrens oversettelse. 

GABRIEL MICHAEL VOSGRAFF MORO 
