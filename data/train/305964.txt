En urovekkende fortelling som kobler to av samtidas største trusler:Forurensing og overvåking 

Bjørn Vatne med sci fi-roman om Norges framtid. 

Bjørn Vatne debuterte i 2015 med romanen «Slik skal vi velge våre ofre», en historie om en mann som lever et dobbeltliv, på den ene siden en pliktoppfyllende far til en liten jente, på den andre siden en anonym nettskribent som tar ut sterke og tabubelagte følelser på nettet. 

Boka dissekerer samtida og trekker fram ubehagelige sider som får ekstreme utslag hos den enkelte. 

Hjernen er ikke alene 

Både den første boka og Vatnes nye roman, «Nullingen av Paul Abel», foregår i Ålesund. 
Denne gangen er handlingen flyttet noen tiår fram i tid. 
Vi er i et Norge som takket være oljefondet har skaffet til veie en teknologi som gjør at alle mennesker står i forbindelse med hverandre. 

Dette skjer gjennom et tynt lag utenpå hjernebarken, kalt sjalken, som gir menneskene overskridende muligheter både til å ta imot og sende fra seg beskjeder og til å ta del i opplevelser av andre deler av verden eller forsterke nytelsen av for eksempel erotikk. 
Et slags individuelt internett. 
Men denne sjalken har også ulemper, den kan brukes til å hjernevask og kontroll. 

Dette er som man skjønner et komplisert system, men Vatne greier faktisk å forklare det på en troverdig måte, gjennom et til dels avansert, teknologisk vokabular. 

Plastforurensning 

Paul Abel er en marinbiologisk ekspert som har gjort banebrytende oppdagelser av plastforekomster i livet i fjæra. 
Disse har andre tatt æren for, noe Abel har et delt forhold til. 
På den ene siden er han ikke opptatt av å framheve seg selv, på den andre siden er det litt irriterende. 
Men Abel er på mange måter en einstøing. 
Han har for eksempel ikke utstyrt seg med det siste på sjalk-fronten, han sverger til et mer «gammeldags», håndholdt instrument. 

Dette får konsekvenser når boka tar en dramatisk vending. 
Norge blir utsatt for et statskupp, utført av Pan-etisk forbund, et økologisk orientert parti med autoritære trekk. 

Takket være sine motforestillinger mot det nyeste innen teknologi kan Paul Abel beskytte seg mot den hjernevasken makthaverne setter i verk. 
Problemet er at de har «ubegrenset tilgang på enkle hjerner», som Abel uttrykker det. 
Her må det nevnes at Abels vakre kone Astrid, som tiltrer en stilling som dommer på selve kuppdagen, blir de nye makthavernes støttespiller. 

Trusler mot samfunnet 

Men alt dette er bare opptakten til en historie som byr på mange vendinger. 
Bjørn Vatne har skrevet en urovekkende fortelling som kobler to av samtidas største trusler mot menneskeheten: 
Forurensing og overvåking. 
Dette kunne vært gjort klisjefylt og politisk korrekt. 
Men Vatne overskrider slike fallgruver gjennom en velformulert detaljerikdom som synliggjør det universet han bygger opp. 

Boka kan kalles en økothriller. 
I hvert fall handler den om hvordan krisene vi daglig hører om, kan utløse et sjokkerende klimaks. 
Som framtidsvisjon er boka et medrivende litterært bidrag til å synliggjøre disse farene - før det er for seint. 
