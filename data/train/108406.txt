Tøvete svenskeimport
Oversatt av Henning J. Gundersen Krim 293 sider Pris kr. 329,- Damm 

Kriminelle handlinger skjer jo overalt, så hvorfor ikke i Helsingborg, sør i Sverige? 

Bodil Mårtensson er et nytt bekjentskap for norske krimlesere, og i «Bekmørke» skildrer hun Helsingborg-politiets problemer med drap og spøkelser. 

De største problemene volder imidlertid været: 
Det regner, sludder, snør og blåser surt boken igjennom, uten at det har relevans for handling og story. 

Men det er nok symptomatisk for Mårtenssons stil: 
Dette er en småhumoristisk, ja nesten naivistisk feelgood-politikrim, på grensen til det komiske i skildring av trivialiteter i politietterforskernes hverdag. 

Et stygt giftmord på en ung, gravid kvinne til tross: 
Mårtensson er vel så opptatt av spøkerier på det gamle slottet i byen, samt romantiske innslag i etterforskernes privatsfære. 

Noen vil muligens finne Mårtenssons humor lun og småpussig. 
Andre vil finne det hele plagsomt lunt og påtatt småpussig, for ikke å si tøvete. 

Kan hende er Mårtenssons bakgrunn som barnebokforfatter noe av forklaringen på at hun har valgt å skildre politifolk som sitcom-tullebukker eller de rene karikaturer? 
Særlig troverdig er det i hvert fall ikke. 

I tillegg kommer at kjerneplottet i boken er syltynt og at leseren vet hvem som er morderen farlig tidlig. 

Nei - denne typen litterær svenskeimport trenger krimmarkedet ikke mer av. 

JON H. RYDNE 
