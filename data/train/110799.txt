Hverdag i Stunde Null
Oversatt av Jorunn og Arne-Carsten Carlsen. 
3 sider. 
Kr. 398,-. namo forlag 

Berlin trekker i dag nye generasjoner til seg som en magnet. 
For seks tiår siden lå byen i ruiner. 

Etter Hitlers død i Berlin og verdenskrigens slutt i Europa, i mai 1945, gikk berlinerne ut i grus, stein, søppel og betonghauger. 
Berlin var bombet i stykker, bydeler og boligområder tilintetgjort. 

Overalt lå vrakrester, ødelagt militært materiell, stridsvogner, antitankkanoner, kjøretøyer, artillerideler, utrangerte våpen og døde mennesker. 
Berlin var et kaos med plyndring, henging og overgrep mot kvinner. 
Soldater, tyske og sovjetiske, virret rundt mot usikker fremtid. 
Som Roger Moorhouse sterke bok «Berlin i krig» viser, for den alminnelige tysker/berliner var krigens slutt Stunde Null - nulltimen. 
De ble kalt Trümmerfrauen, kvinnen som vasset i ruiner og grus og bidro til å bygge Berlin opp igjen, murstein for murstein. 

Vi vet mye om Berlins endelikt under 2. verdenskrig, om de allierte flyraidene, om Hitler i bunkeren, om massevoldtektene og russiske soldaters jakt etter «Frau». 

Men Moorhouse grep er nytt, han går inn i alle verdenskrigens år, fra 1939, og hans fokus er hverdagslivet, hverdagsstrevet. 
Den britiske historikeren baserer seg på mange intervjuer med overlevende, en stor erindringslitteratur og viser hvordan livet blant berlinerne pågikk i ordnede, vanlige former - lenge - mens Tyskland seiret på alle fronter. 

De var som byborgere flest, slett ikke alle med et bankende hjerte for Hitler. 
Han stiller spørsmålet om hvor mye den vanlige berliner - eller Berlins jøder - visste om Holocaust. 
Her beskrives i detalj en brutal nød, matmangel og voldsom svartebørs. 
De allierte flyraidene pågikk over flere år. 

En stolt by sank ned, materielt og moralsk. 
«Berlin i krig» har et driv og et stort menneskelig drama, vel verdt å lese, med litt plundrete språk. 
