Bokanmeldelse:Lee Child: 
«Verdt å dø for» 

Den ensomme helt befrir et lidende lokalsamfunn fra korrupsjon, vold og overgrep. 

Thriller 431 sider 369 kr. Cappelen Damm 

Lee Childs omreisende frelser Jack Reacher har truffet en nerve hos millioner av lesere. 
Han er en velkjent figur med aner tilbake til Beowulf, riddere, western-, krigs- og agenthelter, en mytisk frelserskikkelse vi ønsker oss når overmakt og urettferdighet truer. 

Han er hel ved, dønn ærlig, psykisk velbalansert og god venn med kvinner i alle aldre. 
Heller ikke må han ha sex og sprit i hver bok. 
Kaffe er hans drivstoff. 

Til tross for imponerende fysikk og fighteregenskaper, er det hodet hans som fascinerer, hans intuisjon, enorme deduktive kapasitet, overlegninger og vurderinger. 
Han går i stedet for å kjøre, sånt gjør en helt unik i USA. 

Reacher er på gjennomreise i Nebraska. 
Som så ofte før tråkker han rett på liktærne til en lokal klan med kvelertak på lokalsamfunnet. 

Bøndene er totalt avhengige av Duncan-klanens transportfirma. 
Men elendigheten går dypere. 
Klanen er involvert i smuglervarer med sluttdestinasjon Las Vegas. 
Reachers ankomst sammenfaller med en krise i smuglertrafikken, varene er forsinket. 

Duncan-familien er lokale konger, men likevel nederst i en ekstremt lønnsom næringskjede. 
Leddene over sender sine leiemordere for å løsne proppen i systemet. 

Etter å ha overlistet, splittet og drept storbyskurkene, kommer turen til klanen. 
Reacher graver i forsvinningen til en småjente for 25 år siden og finner ut at de har hatt fingrene i dette også. 

En perfekt, rasende spennende bok? 
Ikke helt. 
En abstinensskapende sidevender, men Reachers ufølsomme dreping tiltaler ikke, selv om avskummet fortjener det. 

Fin oversettelse av Kurt Hanssen. 
