Tett og intenst
240 sider, kr. 349,- Cappelen 
For enkel Sejer 

Charlo er rundt førti og tett ved bunnen. 
Han har spillegjeld, liten kontakt med sin datter på sytten, mens kona noen år i forveien har dødd av leukemi. 

Så en dag synker han til bunns, han raner og tar livet av en eldre dame. 
Dette fører til et kortsiktig oppsving i livet hans. 
Gjelden slettes og med noe penger til overs kjøper han en hest til sin datter, noe som fører dem sammen igjen. 

Boken følger i stor del hans tanker rundt det han har gjort og det livet som ser ut til å åpne seg foran ham. 
Så dukker Fossums krimhelt Konrad Sejer opp. 

Fossum har skrevet en tett og intens bok, hvor man på den ene siden har lett for å føle sympati for Charlo, for så gang på gang bli minnet på at han faktisk er en drapsmann. 

Leseren blir drevet fremover i en svært lettlest bok, der man fra første stund skjønner at mulighetene for en lykkelig utgang ikke er til stede. 
Dette er også noe som legger en demper på hele opplevelsen. 
Det amatørmessige drapet er nødt til å bli oppklart, og her lander boken med et lite brak. 
Avslutningen innehar ingen overraskelser, ingenting utover en programmessig oppklaring. 
Dermed sitter man igjen med en litt snurt følelse etter endt lesning av en ellers velskrevet og litt uvanlig spenningsbok. 
