En perle om flytteskrekk
Å flytte kan være fælt. 
Kanskje særlig for barn. 
Om det skriver Geite Heivoll i boka som kom rett før helga. 
Og den er på alle måter vakker. 
Én ting er Heivolls ord, som er poetiske og stemningsfylte. 
Men tegneren han har med seg, Lisa Aisato, er bortimot fantastisk. 
En blir sittende lenge, lenge å forgape seg i hver enkelt tegning som er så betagende at det tar pusten fra en. 

Sammen gjør tekst og illustrasjoner denne boka til en perle. 

Den handler om lille Ask som flytter, sammen med mamma. 
Ask liker seg ikke i det nye huset. 
Han vil hjem. 
Moren lar ham velge rom, og valget faller på ett der det står igjen et piano fra den forrige eieren. 
Ask finner nøkkelen til det avlåste pianoet mellom et par golvplanker, og hamrer løs sin fortvilelse på tangentene. 
Først sparker han i det. 

Kjenn på denne heivollske poesien: 
«Det gikk et skred av mørke toner dypt der inne. 
Det var som en vill og bølgende musikk som slo oppetter veggene. 
Svart og farlig fosset den nedover trappa og skylte gjennom huset, helt til alt ble stille.« 

Knappere og mer virkningsfullt går det ikke an å skildre hva Ask føler om å flytte. 
Heivoll behersker konsentrasjonens og presisjonens kunst. 

Ved lesing av bøker for barn, hender det språket er så voksent og tenkningen så abstrakt at en må forklare og «oversette» underveis så de skal forstå. 
Hos Heivoll og Lisa Aisato er ingen oversettelse nødvendig. 
Alt oppfattes umiddelbart, og gjenkjennes av barn med og uten liknende opplevelser. 
Ettersom dette er en historie for barn, lar Heivoll den ende i en optimistisk tone. 
Pianoet blir guttens redning, hans håp. 
Fremtiden skal bli bra, likevel. 
Han skal lære å spille, og mamma skal synge. 
Så blir det nye huset «hjem». 

Dette er Heivolls femte barnebok, og hans andre i samarbeid med Aisato. 
Svalene under isen ble nominert til Brageprisen i 2012. 
Hans aller første barnebok, Himmelen bak huset (2008), ble filmatisert av Steffan Stranberg, og fikk gode kritikker på festivaler. 
For tiden foregår også filmatisering av Heivolls bok om pyromanen på Finsland i 1978, Før jeg brenner ned. 
Heivoll fra Finsland i Songdalen er uten tvil en av landets store, nålevende forfattere. 
