Bokanmeldelse:Jens Lapidus: 
«Mamma forsøkte» 

Jens Lapidus er mannen som på egenhånd oppfant begrepet Stockholm Noir, gjennom sine kriminalromaner fra byens underverden. 

Fortellinger 216 sider 349 kr. Cappelen Damm 

Det er det samme miljøet og det samme typegalleriet han utforsker i denne samlingen med korte fortellinger. 

Vi kommer svært tett på et galleri av skjebner på begge sider av loven. 
Vi møter gjengmedlemmer av ulikt format og viktighet, advokater som strever med sin egen samvittighet og den sedvanlige flokken av diverse yrkeskriminelle vi kjenner fra Lapidus' forfatterskap. 

Det korte formatet setter krav til at intensiteten er på topp, og det lykkes Jens Lapidus med så godt som hele veien. 

Kjernetemaene er velkjente for Lapidus' lesere: 
Stolthet og fornedrelse, hevn og bedrag, ære og svik. 
Og bøtter med løgn, både overfor andre og seg selv. 
Samt en gjennomgående følelse hos skikkelsene av at alt som skjer av negative ting bør og skal oppfattes som en personlig fornærmelse. 

Oversatt av Inge Ulrik Gundersen. 
