Atter en Tolkien-bok
201 sider Kr. 
289,- Tiden 

Vi gjør nok det, i hvert fall hvis bøkene bringer nytt stoff til torgs, slik historiker og teolog Nils Ivar Agøys utmerkede bok «Mytenes mann» gjør. 

Det skader jo heller ikke, sett fra den kommersielle synsvinkel, at siste del av Peter Jacksons filmatiske storverk «Ringenes herre», «Atter en konge», er rett rundt hjørnet. 
Interessen er stadig på topp hva angår Oxford-professorens unike verk. 

Agøys bok er ingen litterær analyse av Tolkiens bøker, snarere bringer den dyp innsikt i Tolkiens idéverden og inspirasjonskilder og søker å vise at hans språkfaglige bakgrunn er uløselig knyttet til skapelsen av det Tolkien selv kalte «en mytologi for England». 

Agøys bok er stinn av spennende kuriosa om Tolkien og har med en kort guide til «hvordan å imponere tolkienister på bare fem minutter»! 
F.eks. må man kunne uttale navnet hans riktig, nemlig slik: tåll-kiin. 

Agøy tar for seg, på en lettflytende, ukomplisert og behagelig prosa, de fleste aspekter ved forfatterskapets tilblivelse og dets resensjon, dvs. hvordan det ble mottatt. 
Mange misforståelser blir oppklart, og Agøy er temmelig syrlig mot de mange kritikerne som avviste bøkene enten som reaksjonære, kvinnefiendtlige eller rasistiske. 
At han i iver etter å forsvare Tolkien i ett og alt tar en smule for lett på det som tross alt er svakheter ved «Ringenes herre» - og som den dag i dag gjør at mange kvalifiserte lesere synes bøkene er direkte latterlige -, er tilgivelig: 
Agøy prøver ikke å skjule at han selv er ihuga fan. 

Alt i alt er «Mytenes mann» en rik kilde til nye og spennende opplevelser i Tolkiens mytiske landskaper - nota bene for dem som allerede har lest bøkene og elsker den piperøkende antimodernisten fra Hobbiton. 

Boken er også utstyrt med omfattende register og fullstendig liste over Tolkiens verk samt den viktigste kommentarlitteraturen. 
Nyttig stoff. 

JON H. RYDNE 
