Fotballverdens to Tyrannosaurus Rex
Kunnskapsrik bok fra fotball-feinschmeckere Sid Lowe om oppgjøret mellom Real Madrid og Barcelona. 

Hva er en fotballklubb? 
Hva er det egentlig den representerer? 
Spørsmålet besvares av Sid Lowe over fem hundre sider i boka Frykt og avsky i La Liga. 
Seks år etter at denne strålende boka utkom på engelsk, gis den nå ut på norsk, i en utvidet og oppdatert utgave. 

Omdreiningspunktet er «el clásico» – de legendariske kampene mellom fotballverdens to største klubber: Real Madrid og Barcelona. 
Fortellingen om klubbene handler om det symbiotiske forholdet dem imellom. 
Uten Barcelona, ingen Real Madrid, og omvendt. 
Om Barcelonas demoner heter det i boka: 
Ingen fobi var sterkere enn frykten for Madrid. 

Frykt og avsky i La Liga er politisk historie, sosialhistorie og kulturhistorie fortalt gjennom framveksten av fotballgigantene. 
Som det står avslutningsvis i boka … rivaliseringen ble ikke bare et anliggende mellom to klubber, men også mellom forskjellige tankeretninger, en ideologisk krig. 

Historisk verk 

Fotball-feinschmeckere kjenner kanskje Sid Lowe som fotballkorrespondent i The Guardian og fra avisas podkast Football Weekly. 
Hans kunnskaper som historiker med fagfelt den spanske borgerkrigen, kommer godt til nytte i denne fotballkrøniken. 
Særlig kapitlene om dramaet rundt lag, spillere, trenere og direktører rundt Francos maktovertakelse er glimrende skrevet. 
Her spør Lowe: 
Hvor mye hold er det i forestillingen som formet seg da, at Madrid var diktaturets lag og Barcelona regimets offer? 

Boka gir et nyansert og avklarende bilde av nettopp dette. 
Mye av gullet i boka ligger i fortellingene fra denne perioden, om fordums helter som Santiago Bernabéu, Lázló Kabala og Alfredo Di Stéfano. 
En annen del av boka som utmerker seg, er forholdet og feiden mellom Pep Guardiola og José Mourinho da de trente de respektive lagene. 
Lowe er fornøyelig å lese når han bruker beskrivelser som denne, om Reals stjernedominans på begynnelsen av årtusenskiftet: 
Det var som om de hadde jukset i dataspillet Championship Manager. 

Umiddelbar klassiker 

Dette er historien om Goliat mot Goliat, men fortellingen om fotballverdens to Tyrannosaurus Rex er også en medrivende bok om spansk og europeisk historie. 
For alle med et hjerte for europeisk fotball kan Frykt og avsky i La Liga trygt anbefales som leseverdig fordypningsmateriale på feltet. 
Pål Sandbæk har gjort en meget habil jobb med den norske oversettelsen og forlaget Kontur forlag skal ha honnør for å spre denne umiddelbare klassikeren til norske lesere. 
Etter å ha lest denne perm til perm står budskapet tydelig fram: 
En fotballkamp er definitiv mer enn bare enn fotballkamp. 
