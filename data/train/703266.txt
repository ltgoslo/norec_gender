Gode forklaringer, ikke fullt så god mat
Som helsebok er dette kjempebra. 

Dette er tredje bok fra den populære legen og foredragsholderen Berit Nordstrand, og den behandler et tema mange av oss er opptatt av nå som bikinisesongen står for døren: 
Hvordan kvitte oss med det ekstra vedhenget som har vært der så lenge at det nesten har blitt en del av kroppen? 

Nordstrand fokuserer på hvordan man kan kvitte seg med det farlige magefettet. 
Vi kan med andre ord trygt glemme alt vi har lært tidligere om at punktslanking ikke er fysisk mulig. 
En av de store fordelene med Nordstrands metode, om vi skal kalle den det, er at hun skisserer en trinnvis framgangsmåte, vel vitende om at de fleste som gjør store endringer i kostholdet over natten, raskt faller tilbake til gamle vaner. 
Kostholdet Nordstrand anbefaler kan karakteriseres som smartkarbo: 
Vekk med de raske karbohydratene, og inn med de langsomme. 
I løpet av de 12 ukene opplegget varer, skal du gjøre gradvise endringer for å ende opp med et sunnere liv og en smalere midje. 

Det første som skal bort er det raffinerte sukkeret. 
Etter hvert skal det fine melet til pers, flere grønnsaker skal inn i dietten, og vi skal spise mer fisk. 
På neste nivå skal poteter, ris og pasta erstattes med linser og gryn, og slik fortsetter det. 
En forutsetning for å få dette til er for de fleste av oss at maten smaker godt. 
Og det er der problemene oppstår, allerede i første kapittel. 
Jeg prøvde de grove vaflene laget av rug og havregryn og søtet med eple. 
Tørt og fryktelig, og jeg måtte love ungene aldri å lage dem igjen. 
Vaflene ble servert med jordbærsyltetøy uten sukker. 
Det endte opp i en smoothie til slutt. 
Slik fortsatte det i neste kapittel. 
Frokostblandingen var riktignok kjempegod, men både knekkebrødet og brødet var nitriste greier. 
Sistnevnte kunne antakelig blitt brukt som drapsvåpen. 

Som helsebok er dette kjempebra, fordi Nordstrand gir gode og enkle forklaringer på hvordan maten påvirker kroppen. 
Som kokebok funker det dessverre ikke fullt så godt. 
Det blir litt for tydelig at oppskriftene er skrevet av en lege, og ikke en kokk. 
