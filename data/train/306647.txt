Forfatter med god teori om hvordan helikopterranet ble planlagt og utført
Roman: 
Sterk fortelling om det mest oppsiktvekkende kuppet i svensk historie. 

Historien i denne boka er sann. 
Samtidig er den oppdiktet. 
Jonas Bonnier har gjennom samtaler med fire av mennene som soner straffer for det såkalte helikopterranet, kunnet gi et kvalifisert bilde av hva som kunne ha skjedde før og under hendelsene i Stockholm 23. september 2009. 

Men for å kunne fylle inn de svarte hullene i historien har han måttet dikte. 
Det har han gjort med stort alvor og overbevisende evne til å gjette. 

Som roman har denne boka - i motsetning til fakta rundt forbrytelsen - både hode og hale. 

Den er godt avrundet og foreslår en løsning som ikke er altfor usannsynlig. 

Spektakulært 

Mange vil huske nyheten. 
Tellesentralen på Vestbärga ble invadert av ranere som ankom via helikopter. 
Ranet hadde nyhetsdimensjoner man måtte tilbake til for eksempel det store togrøveriet i England i 1963 eller Lufthansa-kuppet på Kennedy-flyplassen i 1978 for å finne maken til. 

Utførelsen var spektakulær og utbyttet enormt. 
Ranerne kom unna med 39,1 millioner svenske kroner, det nest største kupputbyttet i svensk historie. 

Ingen ble drept. 
Flere av ranerne ble sporet opp og dømt til fengselsstraffer. 
Andre er aldri blitt funnet. 
Og pengene er søkk vekk (les for øvrig en reportasje om kuppet og den foreliggende boka i dagens utgave av Magasinet). 

Jonas Bonnier har valgt å skrive en roman om hendelsene, og det gjør han trolig klokt i. 
Ut fra det materialet han har samlet, ville han fått store problemer med å snekre sammen en dokumentarbok. 
Den ville enten blitt mangelfull eller spekulativ. 

Detaljert bakgrunn 

Ved å tillate seg å dikte fritt, har han snekret sammen en mulig versjon av det som skjedde. 
Møysommelig bygger han opp klientellet. 

Hver av aktørene, de fleste av dem med innvandrerbakgrunn, får sin detaljerte biografi og blir skildret med personlighetstrekk og motiv for å delta i dette gigantiske kuppet. 

Planleggingen blir møysommelig skildret: 

«Det var mange måter å komme seg opp på taket på, men bare én realistisk måte å komme seg vekk derfra på. 
Etter samtaler med Petrovic hadde Maloof funnet ut hvor fort en kranbil kunne kjøre, og hadde slått fra seg det alternativet. 
Han hadde også lært seg hvordan klatreutstyr med borebolter og firingspunkter fungerte på mørtel. 
Det var for omstendelig. 
Elegante løsninger som varmluftballonger eller glidefly så spennende ut på film, men var urealistiske. 
Jetpack, derimot, de små flymotorene man kunne spenne fast på ryggen, kunne være mulige. 
Men hadde man råd til å skaffe seg et par jetpacks, behøvde man ikke rane tellesentralen. 
Nei, det måtte bli helikopter, eller så fikk man slå fra seg hele greia. 

‘OK,’ sa Sami. 
‘Et helikopter’.» 

Jake Gyllenhaal 

Når kuppet kommer i gang, øker tempoet. 
Nå får leseren uttelling for de lange passasjene om hver av ranerne. 
Bonnier har skrevet en hardkokt forbryterroman av klasse. 

Av de svenske kollegene, er Jens Lapidus den han kommer nærmest. 
Boka avsluttes samtidig med kuppet. 

Slik Bonnier har lagt opp historien, ligger den godt til rette for en filmversjon. 
Jake Gyllenhaal har sikret seg rettighetene. 
Boka er kjøpt inn i 32 land. 
Så får vi se hva som gir størst fortjeneste, kuppet eller populærkulturen som følger i dragsuget. 
