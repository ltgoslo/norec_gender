Pål Steigan:«En folkefiende» 

Pål Steigan må være den perfekte kader. 
En sær og selvtilfreds lesehest med sans for kategorisk tenkning og petimeteraktig teoretisering. 

Memoarer 480 sider Kr. 399 Aschehoug 

En individualist og einstøing som ble «massenes» talsmann. 
Memoarene hans er blitt akkurat så nærsynte og minutiøse som det var grunn til å frykte. 

En heltehistorie om en selvforelsket generasjon, full av selvskryt og nær blottet for evne og vilje til «sjølkritikk». 

For oss som - gudskjelov - var for unge til å bli fanget inn i m-l-bevegelsens store politiske vekkelse, står det fremdeles som et stort mysterium hvordan så mange av de beste hodene i en hel generasjon kunne føle seg tiltrukket av en stalinistisk partikultur som den AKP (m-l) representerte. 

Der all selvstendig tenkning ble ansett som småborgerlig avvik, og der teoretisk parolemakeri var viktigere enn politisk realitetsorientering. 
Den som forventer å bli noe klokere etter å ha lest formann Steigans memoarer vil bli skuffet. 

En ting er at han fremdeles tviholder på at m-l-bevegelsen hadde rett i så å si alt. 
Ja, ikke bare det: 
Bevegelsen har forandret det norske samfunnet på avgjørende måter. 

Så å si alle radikale endringer i Norge kan vi takke promillepartiet AKP (m-l)/RV for, ifølge Pål Steigan. 

Verre enn denne insisterende selvforherligelsen er likevel hans totale mangel på analytisk distanse til sin og bevegelsens historie. 
Det er heltehistorien, og bare den, han er interessert i å fortelle. 

Det går selvfølgelig fint an å lese denne boken som et interessant kildeskrift, med spennende innblikk i rørslas indre liv og med et godt portrett av Tron Øgrim som et høydepunkt. 

Men «En folkefiende» vil fremdeles ikke se elefanten i rommet: nemlig at AKP (m-l) aktivt forsvarte og forklarte noen av de mest menneskefiendtlige regimene som har eksistert på denne jordas overflate. 

Det er ikke bare skuffende, det er langt på vei intellektuelt uredelig av Steigan å omgå dette. 

En folkefiende forteller nemlig ikke eventyr. 
Han forteller sannheten. 
