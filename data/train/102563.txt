Bokanmeldelse:Arto Paasilinna: 
«Adam og Eva» 

Bittersøt samfunnskritikk anno 1995 fra finnenes store litterære humorist. 

Oversatt av Ellen Holm Stenersen Roman 202 sider Kr. 329,- Aschehoug 

Aschehoug har uten tvil skutt gullfuglen med bøkene til den uforlignelige finske forfatteren Arto Paasilinna. 
Nå er de i full gang med å oversette også hans eldre titler - «Adam og Eva» kom opprinnelig ut i Finland i 1995. 

Det forklarer noen utidsmessige detaljer, som for eksempel henvisningen til krigen på Balkan eller det faktum at man her opererer med finske mark, ikke euro. 

Ellers er det meste både velkjent og underholdende nok. 
Som vanlig hos Paasilinna er hovedpersonene av den høyst originale og overskridende sorten. 
Særpregede karakterer som utfordrer så vel samfunnets konvensjoner som det som må kalles den realistiske dimensjonen i historien. 

Aatami Rymättylä driver et svært slitent verksted, med namsmannen og brannvesenet som de mest trofaste gjestene. 
Men konkurs og brann hindrer ikke vår venn i å utvikle et batteri som med sin revolusjonerende teknikk og enorme kapasitet kan fullstendig endre verdens energisituasjon. 

Sammen med den rødhårede og drikkfeldige advokaten Eva Kontupohja klarer han å patentere sin oppfinnelse og selge lisenser i en grad som plasserer ham blant verdens aller rikeste menn. 
Men ikke uten å skaffe seg fiender, med den internasjonale oljeindustrien i spissen. 
Snart melder også en italiensk leiemorder sin ankomst. 

«Adam og Eva» er selvfølgelig først og fremst en farse, med hele Paasilinnas egenartede litterære kreativitet til stede. 
Men noen transportetapper og et til tider litt oppramsende preg trekker helhetsinntrykket en del ned. 

Visste du at ... 

Finske Arto Paasilinna (70) debuterte i 1972. 
Siden den gang har han skrevet en bok i året og er oversatt til 50 språk samt tildelt en rekke litterære priser. 
Bøkene hans har solgt i til sammen 200 000 eksemplarer her til lands. 
