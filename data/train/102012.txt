Bokanmeldelse:Jørn H. Sværen (red.) : 
«Den engelske kanal 2013» 

Poetiske tekster av høy kvalitet i denne antologien. 

Antologi 168 sider Kr. 349,- Kolon forlag 

«Jeg savner poesi når jeg leser norske tidsskrifter,» skriver Jørn H. Sværen i forordet. 
Jeg kunne ikke vært mer enig. 

Mye kan sies om Jørn H. Sværen. 
Som den ene halvpart av det nå nedlagte forlaget H Press var han med på å løfte frem forfattere som Tomas Espedal og Ole Robert Sunde før de ble kjent for folk flest. 

Noe av arven etter H Press finner man igjen i «Den engelske kanal 2013». 
Bidragsytere som Silje Vethal, Svein Jarvoll, Caroline Bergvall og Gunnar Wærness er tidligere H Press-forfattere. 

Sånn sett er ikke dette en spesielt vågal utgivelse. 
Men uten Sværen hadde vi ikke fått lest nye tekster av Vethal og Jarvoll på en stund. 

Vethals dikt og Jarvolls poetiske essay slekter på hverandre, med det flytende og det faste som tema. 
Jarvoll skriver om filosofen Heraklit, som mener at alt er i bevegelse - en fantastisk tekst som er som skapt for bokens tittel. 

Med denne antologien har Sværen åpnet en kanal for både norsk og oversatt kvalitetspoesi. 
Resultatet er en drøm for lyrikkelskere. 
