Uinspirert hermekråke
Akkurat som Eminem, har rapperen 50 Cent nå spilt inn film basert på sitt eget liv. 
Igjen er det kampen ut av fattigdom og kriminalitet som er hovedtemaet. 

Og det er flere fellestrekk: begges livshistorie var allerede gjort velkjent på tidligere album. 
Men Eminem var først. 
Best også — i det minste på filmmusikken. 

For dem som ikke har fått det med seg ennå: før han ble oppdaget av nettopp Eminem, levde 50 Cent gangstalivet og livnærte seg som crackdealer. 
Så ble han skutt ni ganger. 
Nå er han stor stjerne og kjemperik. 
Hele veien fra gettohelvetet til blinghimmelen får vi høre mer om på dette filmmusikkalbumet. 
Men lite nytt. 

50 Cent er på sitt sedvanlig slappe, snøvlete og sammenbitte her. 
Visst er han en fantastisk rapper, men han byr på få skikkelig skarpe låter. 
Høydaren fra 50 Cent er det dramatiske ekstrasporet «I'll whip ya head boy», mens Lloyd Banks og Mobb Deep med gjester står for den heftigste lyden denne gangen. 
