Torneroses tretthet
Dikt - 52 sider Kr. 
199,- Gyldendal 

Hva gjør man med en Tornerose som lengter etter en dypere søvn? 
Eller en Rødhette som søker ly og le i ulvemagen? 

Ingvill Solbergs nye dikt befinner seg i spenningssonen mellom svalene og muldvarpen, mellom det som trekker ned og kapsler inn og det som vil løfte seg opp i frihet. 

Med litt velvilje kan samlingen leses som en utviklingshistorie. 
Naturbilder og referanser fra eventyr og myter danner bakteppet når dikter-jegets prosess skildres som en livsferd mellom død og gjenfødsel, mellom søvn/drøm og søvnløshet, mellom hjelpeløshet og styrke, galskap og fornyelse. 
Et kjellerliv og en institusjonsinnleggelse blir viktige stoppesteder underveis. 
Solbergs beste dikt er melodiske, såre og stillferdige; dette er en forfatter som søker det enkle og ekte fremfor det virtuost imponerende. 
Men i diktningen er det enkle ofte det vanskeligste av alt. 
Og samlingens svakheter er da også åpenbare: stereotype billedrekker, masete gjentagelser og lite originalitet. 
En tretthet som smitter over på leseren. 

ARNE HUGO STØLAN 
