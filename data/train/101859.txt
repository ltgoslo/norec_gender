Bokanmeldelse:Marius Lien: 
«Brasiliansk fotball. 
1894- 2014. 
120 år med driblinger» 

Marius Lien har skrevet en engasjerende, levende og godt fortalt dokumentar om alt du bør vite og alt du trenger om verdens viktigste idrett i verdens beste fotballand, Brasil. 

Dokumentar 
En gave til alle som en glad i fotball 356 sider Kr. 
299,- Falck Forlag 

En betydelig tilvekst til den brokete sjangeren fotballbøker. 
Ikke bare fotballfanatikere, men alle som er det minste interessert i denne idretten, vil ha glede og utbytte av å lese Liens bok. 
Marius Lien er journalist og selvsagt Brasil-fan, men først og fremst er han en fremragende forteller som vet å trekke leseren med seg gjennom en ekstremt mangefasetterte og fascinerende historie. 

I Brasil er fotball ikke bare kunst og masseidrett, fotballen er selve navet for den moderne nasjonale identiteten som har vokst frem i dette kjempelandet de siste 100 årene. 
Og det var de moderne massemediene som mer enn noe annet la grunnlaget for dette unike fenomenet. 

Gjennom korte, tematisk ordnede kapitler introduseres vi for alle sider, på godt og vondt, av det som til sammen utgjør brasiliansk fotball. 
Først og fremst - og heldigvis - er det spillet og spillerne Marius Lieninteresserer seg for. 
Både enkeltvis, og slik de har fremstått gjennom Brasils legendariske landslagsgenerasjoner. 
Men ingen kan skrive ombrasiliansk fotball uten også å berøre politikk og samba, eller religion og rasediskriminering. 

I et land der korrupsjonen er institusjonalisert i store deler av samfunnet, er det liten grunn til å tro at de minst 80 milliarder norske kronene som vil bli brukt på årets Fotball-VM i vesentlig grad vil komme landets fattige til gode. 
Likevel, med fotballens enorme folkelige mobiliseringskraft i bakhodet, er det lov å håpe at i hvert fall noe godt vil komme ut av sommerens fotballfest. 

Vi som blir hjemme, kan korte ventetiden med Liens flotte bok. 
