Bokanmeldelse:Stalsberg, Pedersen, Michelet og Solstad: 
«VM i fotball 2014» 

Jon Michelet og Dag Solstad skapte skole med sine bøker fra Fotball-VM på 1980- og 90-tallet. 
Fremdeles viser veteranene mestertakter, men kondisjonen holder bare til relativt korte innhopp. 

﻿Michelet innleder det hele med høyt tempo og stram struktur, og integrerer fint sin livslange Brasil-kjærlighet i bidraget som i hovedsak handler om hans rolle som ekspertkommentator her hjemme. 

Både personlige og politiske refleksjoner får plass, og et ekstra poeng er det selvsagt at årets VM ebbet ut i samme stund som Michelet fylte 70 år. 

﻿Dag Solstad får æren av å avrunde det hele, også han med en helt personlig inngang. 
Solstad gjør lange klyv langs venstrekanten og har både gode refleksjoner både om Englands VM-arroganse som ødelegger for dem igjen og igjen, og om sin dype skepsis til Brasil. 

Midtpartiet er bokens svakeste, og da særlig Morten Pedersens altfor lange og til dels rotete skildringer fra VM i Brasil. 
Meningsløst lange og tunge setninger, underlig grammatikk og inflasjon i uttrykk som «vanvittig», «deilig», «sjokk», «dritt» og «svineri» bidrar ikke akkurat til å øke den litterære nytelsen. 
Og er det ikke strengt talt juks å bruke gamle Dagbladartikler om igjen? 

VG ANMELDER ÅRETS VM-BØKER: 

Bedre da å lese Tom Stalsberg. 
Han kler sin frie rolle bra, og kommer med gode outsiderbetraktninger både om Latin-Amerika, om poesi – særlig Nicanor Parra – og om det merkelige stammespråket som brukes av mange fotballeksperter. 
Varm menneskelighet, poetisk nysgjerrighet og masse selvironi redder ham i land. 
Men totalt sett er likevel ikke dette noen vinnerbok. 
