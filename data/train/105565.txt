Bokanmeldelse:Ottar Grepstad: 
«Språksansen. 
Kalender om all verdens språk» 

Den ustoppelige språkentusiasten Ottar Grepstad nøyde seg ikke med å gi ut en monumental biografi over Ivar Aasen ifjor. 

Han kom også med denne høyst anvendelige bruksboken om språkets mange sider. 
Fra dag til dag, måned til måned, knytter Grepstad små historier og sitater til hver eneste dato året gjennom. 

Viktig om politikk og språk 

Det handler om begivenheter som på en eller annen måte kan knyttes til språk, språkutvikling og språkpolitikk. 
Særlig interessant er det at forfatteren legger såpass stor vekt på å vise hvordan politiske beslutninger og lovgivning har vært helt avgjørende for dagens språksituasjon, både på nasjonalt og globalt plan. 

Språkforståelse og kulturell forståelse 

Det samme gjelder teknologiens betydning for språks utbredelse og utvikling. 
Først og fremst viser «Språksansen» hvordan språkforståelse er selve grunnlaget for all annen kulturell forståelse. 
Mye å hente for alle språkentusiaster som dette landet er så velsignet fullt av. 
