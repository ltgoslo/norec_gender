Bokanmeldelse:Jonas Jonasson: 
«Morder-Anders og hans venner» 

Svenske Jonas Jonasson har skrevet en ny bok etter samme oppskrift som «Hundreåringen som klatret ut vinduet og forsvant». 

Jonas Jonasson har funnet sin sjanger: skrøner. 
Og det ser ikke ut som om han noen gang kommer til å forsøke seg på noe annet. 

To år etter den mislykkede andreboken, «Analfabeten som kunne regne», hvor Jonasson nok var for opptatt av å overgå suksessdebuten, og derfor smurte på for mye av det gode, er han tilbake med mer tull og tøys. 

Nok en gang presenterer Jonasson en usammenhengende og ulogisk historie: 
En stakkars resepsjonist, en prest som ikke tror og en eksmorder som tar bestillingsoppdrag som torpedo finner hverandre og starter en bedrift sammen: 
Resepsjonisten og presten tar imot oppdragene, mens Morder-Anders utfører dem. 
Helt til Morder-Anders blir omvendt av ateistpresten, selvsagt mot prestens vilje, og ikke lenger vil skade andre. 

Når én forretningsidé må opphøre, finner bokens hovedkarakterer på nye. 
Hele tiden lykkes de med å tjene inn vanvittige summer, samtidig som de verste kriminelle fra Stockholms mørke kretser er ute etter dem. 

Jonasson har fantasi som få andre. 
I tillegg er han morsom. 
Selv om det ofte er enkel humor, som at en person konsekvent bruker feil navn på en annen. 
Men det funker. 

Språklig er det rett frem. 
Det eneste som gir en viss motstand i lesningen, er at Jonasson repeterer litt for mye, som om han ikke helt tror at leseren får med seg alt. 
Det er egentlig lett å skjønne. 
Fortellingen snor seg i alle retninger, og utrolige ting kan hende. 

Det gjør ingenting at karakterene er endimensjonale, vi bryr oss egentlig ikke om dem. 
Det eneste vi vil, som lesere, er å humre og la oss underholde. 
Likevel, Morder-Anders, har en viss utvikling som person underveis, og viser frem sine naive, fredelige og gode sider. 

Om forfatteren: 

Finnes det en dypere mening i bøkene til Jonasson? 
Niks. 
Selv om forfatteren forsøker seg med et stikk til konservative kristne i epilogen. 
Men det stikker neppe særlig dypt når alt er innpakket i bare fjas. 

Jonasson vil aldri bli kjent for at han skriver stor litteratur. 

Men at han kan dikte spinnville skrøner, vet allerede de seks millionene som kjøpte hans første bok. 
«Morder-Anders og hans uvenner (samt en og annen uvenn)» er underholdende og såpass morsom og sjarmerende at de fleste litterære skavanker blir glemt. 

Oversatt av Elisabeth Bjørnson. 
