Sjokkerende fra «nye» Russland
Oversatt av Kjell Olaf Jensen 338 sider. 
Kr. 349,- Cappelen 

Rystende rapport fra Putins Russland. 
Anna Politkovskaja må være meget modig. 
For dersom det dystre bildet hun tegner av «Putins Russland» er dekkende, må hun være i fare. 

Boken er en sørgelig beretning om et land under skjødesløs styring av en liten elite gjennomkorrupte politikere og oligarker som ikke utviser noen respekt for individets rettigheter. 
Mennesker som forsøker å protestere mot dem, som henne, levnes ingen nåde. 

Som journalist bruker Politkovskaja enkeltpersonenes «små» historier til å fortelle det nye Russlands «store» historie. 
Hun beskriver både ukjente mennesker som sliter for å skape seg en levelig hverdag, og representanter for den nye forretningseliten, som med våpen i hånd tjener astronomiske summer på den tidligere supermaktens økonomiske sorger. 

Så sjokkerende er historiene om korrupsjon i politi og rettsvesen, at det nesten ikke er til å tro. 
Aller mest hjerteskjærende er kapittelet om den systematiske forfølgelsen av tsjetsjenere. 

Forfatteren påstår at Russland er i ferd med å bli et nytt Sovjet: 
Et forkledd ettpartisystem der hensynet til staten til enhver tid står over hensynet til menneskene i den, der enhver utfører sine overordnedes ordrer, uansett hvor umenneskelige de måtte fortone seg. 

Ansvaret legger hun på Putin, en KGB-president som aldri har forstått hensikten med fri meningsutveksling, men også på det russiske folk, som i apatisk Sovjet-ånd aldri har protestert mot ham. 
«Putins Russland» er Politkovskajas heltemodige forsøk på å få Vesten til å oppdage et annet Russland enn det Putin vil ha oss til å se. 

KÅRE BULIE 

(Kåre Bulie (30) er ny litteraturanmelder i VG. 
Han har arbeidet som kulturjournalist i ti år, og skrevet særlig mye om litteratur, musikk, arkitektur og billedkunst. 
Han har universitetsutdannelse i engelsk, litteraturvitenskap og idéhistorie.) 
