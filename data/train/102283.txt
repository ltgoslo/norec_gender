Bokanmeldelse:Peter Temple: 
«På den onde dag» 

I Johannesburg blir et ektepar skutt ned og drept i sitt eget hjem. 
Med livvakten til stede. 

Krim 370 s. Kr. 375,- Press forlag 

Rett nok klarer han å likvidere ugjerningsmennene, men de han er satt til å passe, har altså begitt seg inn i dødsskyggens dal. 
Der de jo ikke trenger all verdens oppakning. 
Så hvorfor ikke forsyne seg med litt ting og tang som ligger igjen etter dem? 
En video, for eksempel ... 

Videoen viser seg å ha et eksplosivt innhold, og når den nå arbeidsledige livvakten drar til London for å selge den i pressekretser, skyter handlingen i denne boken virkelig fart. 

Temple skriver korthugd, effektivt og ikke så lite bråkjekt. 
Dette er greit nok, men kan oppleves som litt slitsomt når mange av karakterene er like barske og veltalende. 

Handlingen forflytter seg hele tiden mellom London, Hamburg, Washington og Johannesburg, og det er ikke alltid like enkelt å følge med når Temple gir gass. 

Jeg slet litt i begynnelsen før jeg fant rytmen, men hadde en utmerket spenningstripp fra side hundre og ut. 

Boken er oversatt av Christian Rugstad. 
