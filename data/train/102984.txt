Tenkeren Næss
Biografi. 
391 s. 399 kr. Cappelen Damm. 

Solid, klok og lærerik biografi om Norges mest kjente filosof. 

Hva er det med Norge som gjør at en filosof må bli dement for å bli riktig populær? 
Spørsmålet stilles noe humoristisk av biograf Truls Gjefsen, som også bruker karakteristikken «medieklovn» om Arne Næss' siste år i offentligheten. 

I denne boken kommer det ettertrykkelig frem at filosofen først og fremst var filosof. 
Riktignok er det plass til fortellinger om hans ambisiøse fjellturer, ustoppelige ablegøyer og særegne privatliv, men mesteparten av biografien handler faktisk om fagfilosofen Arne Næss. 

Gjefsen er rett mann for denne jobben. 
Med solid faglig innsikt og imponerende formidlingsevne guider han leseren gjennom de ulike fasene av Næss' filosofiske løpebane. 

I tillegg får vi en grundig gjennomgang av Næss' betydning innen norsk filosofi og akademia, hvor det naturlig nok er viet mest plass til examen philosophicum og positivismestriden. 

Biografien er godt støpt, i den forstand at personlig egenart og utvikling ses i sammenheng med faglig posisjonering - uten at det blir påtrengende psykologiserende. 
Dette gjelder fremfor alt hans unge år, hvor både einstøingen og naturelskeren tok form. 

Gjefsen har i det hele tatt mye interessant å by på for lesere som ikke ble kjent med Næss før på 1970- eller 1980-tallet. 
Som motstandsmann under krigen og skarp kritiker av krigsoppgjøret, tok han tidlig uventede og vanskelige posisjoner i tråd med sin forsoningsfilosofi. 

Boken er skrevet med sympati og innlevelse, uten å bli idoliserende. 
Gjefsen trekker frem en rekke eksempler på at Arne Næss hadde svakheter både faglig og personlig. 
Men forfatteren er fremfor alt vennlig stemt overfor alt det ukonvensjonelle i hans fremferd. 

Helhetsbildet som tegnes er paradoksalt i den forstand at Næss fremstår som en distansert, men samtidig sjeldent engasjert, karakter. 
Det er ingen liten bragd av Gjefsen å vise frem de mange motstridende fasettene uten at portrettet blir slørete. 
Slik hjelpes leseren til å forstå hvorfor Arne Næss var både elsket og mislikt, og kanskje også motsetningene i hans filosofiske prosjekt. 

STEN INGE JØRGENSEN 
