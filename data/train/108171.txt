Nyansert om forsøksdyr
Illustrert av Per Dybvig 126 sider. 
Kr.229 Aschehoug 

Det er imponerende hvordan Marit Nicolaysen makter å holde en jevn, høy kvalitet på sin bokserie om Svein og rotta. 
Hun har skapt et fint univers av familie og vennskap også, og greier med få ord og vendinger å formidle den lune trygghetsfølelsen som ligger i bunnen av alle eventyrene. 

Svein er den samme, kanskje bare ørlite mer veslevoksen og morsom i sine spekuleringer over livet - slik han og hans ofte siterte far ser det. 
I denne boken blir det skummelt, både for Halvorsen, som forsvinner blant forsøksdyr på et laboratorium, og ikke minst for vennerotta James Bond, som er dødssyk. 

Åpen Dag på lab'en betyr spennende møter med folk og dyr, og også at flere enn Svein må tenke på nytt om dyreforsøk. 
Nicolaysen fletter mange tema og dilemma inn i samme bok. 
Den etiske debatten behandles ganske lavmælt og fint integrert. 
Bipersonene får målbære og gestalte både fordommer og informasjon om de vanskelige spørsmålene dyreforsøk stiller en etiker. 

En tydelig pedagogisk balansegang kan skimtes mellom linjene, men er aldri forstyrrende eller misjonerende. 
Fortellingen har så mange vendinger at det aldri blir direkte kjedelig. 
Tørrvittigheter og morsomme opptrinn skaper småhumring. 
Slutten er god, både barn og voksne vil more seg over rottetriumfer og rørende løsninger. 
Boken er så tett at den godt egner seg til høytlesing, i mindre eller større bolker. 

MAY GRETHE LERUM 
