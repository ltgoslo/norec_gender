Fargerikt og fristende uten erstatningsprodukter
Julie Ilona Balas byr på fristende mat, godt tilrettelagt for allergikere. 
Men tittelen lover muligens mer enn den holder. 

Det kan til tider virke som om de mange kostholdsekspertene (og her setter vi anførselstegn rundt "ekspertene" i mange av tilfellene) bare er enige om én ting: 
Raffinert sukker er ikke bra for oss. 
I denne boka byr matblogger Julie Ilona Balas på en lang rekke fristende oppskrifter som har det til felles at de er sukkerfrie, samt uten melk og gluten, som det tydeligvis også er populært å kutte bort fra kostholdet, enten man er allergiker eller ei. 
I Balas' tilfelle var det matintoleranser som gjorde at hun valgte å kutte ut enkelte matvarer, og hun skriver i forordet at dette har gitt henne bedre helse. 

Forfatterens kostholdsomlegging har resultert i en bok med en lang rekke fristende retter som her defineres som kjernesunne. 
Helsedirektoratet ville muligens ikke gått med på å kalle biff med béarnaise og dadler med bacon for direkte sunt, men som nevnt i innledningen: 
Her er meningene mellom eksperter, selvlærte og legfolket mildt sagt delte. 

Det som kanskje er bokens fremste styrke, er at den består av retter som i stor grad er komponert av "vanlige" ingredienser. 
Vel er forfatteren innom en håndfull ting som du antakelig må oppsøke helsekostbutikken for å få tak i, men bruken av typiske erstatningsprodukter er heldigvis holdt på et minimum. 

Balas går grundig til verks, og presenterer først ulike basisoppskrifter, teknikker og tilbehør, før vi får grundige og fristende oppskriftsforslag til alle dagens måltider, samt drikke, snacks og desserter. 
Alt er lekkert presentert og fint fotografert, oppskriftene er lette å følge, og stort sett ikke spesielt tidkrevende. 
Balas er flink til å bruke frisk frukt og grønnsaker, og boka kan dermed like gjerne appellere til oss som prøver å spise litt grønnere, men som ikke har motforestillinger mot gluten, melk og sukker. 
