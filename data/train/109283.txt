Bokanmeldelse:Katrine Sele: «Kenneth. 
Historia om Kenneth Sivertsen» 

Den første biografien om Kenneth Sivertsen fungerer bare som personlig portrett. 

Biografi 173 sider Kr. 349,- Det Norske Samlaget 

På fylla i Haugesund faller artisten og får alvorlig hjerneblødning. 
Fotografiet av bømlingen med et halvt hode og skjevt smil prydet en forside av Se og Hør i 2005 og er nok på de flestes minne når navnet hans i dag blir nevnt. 

Sivertsen, som døde i 2006, var ofte i mediene og snakket åpent om alkoholproblemene sine, tvangstanker og angst, og gjelden som bare vokste og vokste. 
Ifølge baksideteksten er agendaen til biografien å løfte frem det skapende mennesket Kenneth Sivertsen. 

Særlig i begynnelsen av boken kommer forfatteren nært inn på mennesket. 
Her er bestevennen Karl Seglem og den nærmeste familien intervjuet, og fine dialoger mellom dem er klippet direkte inn i teksten. 

I søken etter å forstå hvordan det kunne gå så galt, klarer boken både å gi noen svar og portrettere en mangesidig og elskelig mann. 

Delen om karrieren og talentet til musikeren og komponisten Kenneth Sivertsen fungerer ikke så godt og utgjør mesteparten av boken. 

Som sceneartist opplevde han stor suksess med revyen «Cabaret» med sin daværende kjæreste, Herborg Kråkevik. 
Medieståket begynte her, og i lanseringen av biografien ser vi at historier fra denne tiden fortsatt genererer oppslag. 

Forfatteren har valgt å sitere fra anmeldelser av de mange albumene, konsertene og revyene som Sivertsen var involvert i. 
Det er oppstykket og trøttende lesing, og man blir ikke så mye klokere. 

Her er beskrivelser av intervju og sceneopptredener, men ingen henvisninger til hvor man kan finne klippene. 
Alt dette oppleves som fyllstoff, og makter ikke å gjøre leseren interessert i skapergjerningen til artisten. 
