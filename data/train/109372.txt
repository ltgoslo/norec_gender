Bokanmeldelse:Harlan Coben: 
«Vær hos meg» 

«Vær hos meg» er en av amerikanske Harlan Cobens mest spennende bøker. 

Kriminalroman 366 sider Kr. 379,- Cappelen Damm 

Megan har lagt sitt gamle liv som stripperske og hurrajente bak seg. 

Med nytt navn og nye papirer lever hun nå et typisk amerikansk middelklasseliv, med to barn, kjekk mann, pent hus og trimmet plen. 

I 17 år har hun ført sin egen familie bak lyset. 
Løyet om sin fortid. 
Løyet om den natten omstendighetene tvang henne til å forlate et liv hun i bunn og grunn var vel fornøyd med. 

Så endrer alt seg brått, idet en mann meldes savnet på nøyaktig den datoen hun selv forsvant. 
Samtidig ryktes det at en annen mann som forsvant den samme natten som henne, nå har vendt tilbake. 

Når politibetjent Broome begynner å grave i dette, faller bunnen ut av Megans liv, samtidig som leseren kastes inn i en av de mest spennende bøkene Harlan Coben har skrevet. 

«Vær hos meg» er en elegant komponert kriminalroman, der handlingen hele tiden veksler mellom de ulike aktørenes blikk. 
Når en så rutinert forfatter som Coben klipper opp handlingen på dette viset i korte, effektive kapitler, blir det et dundrende driv over fortellingen. 

Coben har skrevet om pene forstadsborgere som innhentes av fortiden før også. 
Det gjør ikke noe. 
Selv om dette er hans toogtyvende roman, har han ennå ikke begynt å gå i sirkel. 

Og når Broome til slutt konfronteres med gåtens løsning, er det ikke bare ham som fylles av vemod og tristesse. 

Bokens opprinnelige tittel er «Stay Close». 
Den norske kan umiddelbart virke litt baktung. 
Men bare til siste side er lest - da forstår man tittelens hemmelighet. 
Boken er glimrende oversatt av Sissel Busk. 
