Lær av landslagskeeperen
Landslagskeeperen fyller rollen bedre som instruktør enn som helt. 

Landslagskeeperen fyller rollen bedre som instruktør enn som helt. 
Listen er lang over barneskoler med et akutt behov for sakprosa på nynorsk. 
Ikke minst trengs emner som kan fenge gutter. 
Derfor er det et knakende godt initiativ fra Samlaget å få til en avtale om å gi ut bok med landslagskeeper Ørjan Håskjold Nyland. 
Med seg på laget har han fått kapteinen på Forfatterlandslaget, Eirik Ingebrigtsen fra Os. 

Keeperboken passer for lesere fra 10 år og oppover. 
Nyland var et eksepsjonelt barnetalent. 
Allerede som 13-14 åring deltok han på noen av A-lagstreningene til Volda. 
Synd at slike erfaringer ikke er bedre dramatisert. 
Innlevelsen i barndommen blir forstyrret av floskler: 
«Vi var ein fantastisk gjeng som opplevde mykje kjekt saman.» 
«Ørjans keeperskole» passer med andre ord bedre om du vil bli keeper enn om du er nysgjerrige på personen bak suksessen. 

Boken kan leses som en hyllest til den banebrytende «God i mål» av Ola By Rise fra 1998. 
Der formidler Rosenborg-keeperen treningstipsene han selv savnet i oppveksten. 
Nyland og Ingebrigtsen oppgir den som sin hovedkilde. 
Hvordan de to bøkene skiller seg fra hverandre, sier mye om hvordan sportslitteraturen for barn har endret seg på disse 18 årene. 

Personfokus: 
Ola forteller lite om seg selv og opptrer på svært få av bildene. 
I Ørjans bok er det forfatteren selv som demonstrerer teknikkene for fotograf Marius Beck Dahle. 
Bildene er både instruktive og imponerende. 
Hadde Ørjan fortalt mer levende og detaljert om seg selv, ville han fylt helterollen enda bedre. 
Beskjedenhetens tid er forbi. 
Bildene forteller: 
I dag framstår Ola i overkant pratsom. 
Ørjan er mer rett på sak, godt hjulpet av bedre bilder og renere layout. 
Det visuelle betyr stadig mer. 

Lenker til Internett: 
I Olas bok finner du detaljerte instruksjoner til 33 treningsøvelser. 
«Ørjans keeperskole» har heller bakt tips inn i teksten og oppfordrer til å prøve seg frem. 
Boken viser til Youtube-klipp der du kan se spektakulære keeper-øyeblikk. 
Slike lenker kunne det gjerne vært flere av. 
Internett gir dagens barn en helt ny måte å lære fra de beste på. 

Kjønnsdeling: 
Ola er nøye med å skrive «han eller hun», og i bildene opptrer jenter minst like ofte som gutter. 
Ørjan foreslår egentrening på plenen «med bror eller mor», men referer kun til menn i sine eksempler. 
Notisen om tre legendariske kvinnelandslagskeepere for Norge, tør jeg vedde på er kommet til som et krav fra forlaget. 
Forfattere flest er ikke like opptatt av likestilling som før. 

Usårlig: 
Det er normalt å gjøre tabber, det forsikrer både Ola og Ørjan oss. 
Men hvordan er det lurt å tenke når ballen forsvinner mellom beina og selvtilliten forsvinner? 
For de fleste av oss skal det mer til enn «å riste det av seg» og «fokusere på neste situasjon». 
Ørjan glemmer at den som skal fylle helterollen også må fortelle om sine feil. 
Vi engasjerer oss mer i en mann vi må tilgi, en mann som er like full av feil som oss selv. 
Her ligger denne bokens uutnyttede læringspotensial. 
