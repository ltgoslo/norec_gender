Rystende ærlighet
312 sider Kr. 348,- Oktober 

Espen Haavardsholm holder dommedag over seg selv og sin egen familiehistorie. 
Og kommer ut av det som en seierherre. 

I «Gutten på passbildet» fører Espen Haavardsholm sammen to hovedtemaer i sitt forfatterskap: 

Det ene er barndommens betydning for den voksne manns senere valg, det andre er fascinasjonen av den «heroiske», kulturradikale generasjonens ledende menn og kvinner. 
Der navn som Arnulf Øverland, Inger Hagerup og Karl Evang sto i fremste rekke. 

For ikke å glemme Sigurd Hoel, som også kommer til å spille en sentral rolle i denne romanen. 
Det samme gjør forfatterens - og Nils' - egen morfar: 
Skuespilleren og krigshelten Martin Linge. 

De biografiske referansene står i det hele tatt i kø, der vi følger 14-åringen Nils' stormende utvikling gjennom vinteren 1959. 
Historien om Nils er en usedvanlig finstemt fremstilling av en ung gutts voldsomme styrke og samtidig uendelige usikkerhet. 
Og en historie om frigjøring, fra en barndom der et nesten ufattelig psykologisk overgrep har satt dype arr. 

Ennå ikke fylt fem år ble Nils - les forfatteren - på invaderende vis involvert i sin mors svangerskap med det som skulle bli en lillebror. 

Et svangerskap som ble brutalt abortert lenge etter at det var medisinsk og etisk tilrådelig. 
Og uten at noen tok seg bryet med å hjelpe Nils gjennom det traumatiserende tapet. 
«Siden har jeg båret ham med meg som en innkapslet lillebror (...) Som min kaptein Lasarus.» 

Gjennom hele boken kommenterer Haavardsholm fortellingen fra et nåtidsståsted. 
Det er et dristig prosjekt, men han lykkes av én enkelt grunn: 

Han kan kunsten å gjøre personlige erfaringer om til allmenne erkjennelser. 
Det er slikt som kjennetegner stor litteratur. 
