Bokanmeldelse:«Pete Townshend: 
«Who I Am» 

Hjernen bak The Who, Pete Townshend, skriver åpent og ærlig om sitt liv. 

Oversatt av Sverre Knudsen Selvbiografi 495 sider 399 kr. Bazar forlag 

I den lange rekken av biografier om grånende rockestjerner som er utgitt det siste året, er turen kommet til Pete Townshend. 
Han er blant de få som har ført pennen selv, og har definitivt et fortellertalent. 
Spesielt den første halvdelen av boken, fra oppvekstårene frem til de store turneene på 1970-tallet, er drivende godt skrevet. 

Townshend er opptatt av å formidle at han til forskjell fra mange andre i bransjen først og fremst er en kunstner. 
Når han knuste gitaren sin på scenen, var det ikke for å være tøff, men fordi han var inspirert av Gustav Metzgers teori om autodestruktiv kunst. 
Det ødelagte instrumentet ble en slags skulptur, får vi forklart. 

En kunstnersjel til tross; han var også opptatt av å nå bredt ut. 
Foreldrene arbeidet selv i den lettere underholdningsbransjen, og den gitarspillende sønnen hadde flere populærkulturelle idoler. 
Rundt den tiden han skrev hiten «My Generation», hørte han for eksempel mye på Everly Brothers. 

Townshend skriver ærlig og åpent om de fleste tema, inkludert den vanskelige barndommen hvor han trolig ble seksuelt misbrukt. 
Livet som stjerne blir i liten grad romantisert. 

Det nevnes noen fyllekuler, perioder med voldsomt kokainbruk og nedleggelse av tallrike damer. 
Men den følsomme musikeren skriver mer om usikkerhet og depresjon, samt åndelig søken. 

En del humor er også flettet inn, som når han gjengir et fanbrev med følgende melding: 
«Du er klar over at du har mistet håret? 
Vel, det samme har skjedd med integriteten din.» 

Det blir lengre mellom gullkornene i den siste halvdelen av boken, hvor Townshend ikke har like mye interessant å fortelle. 
Riktignok med unntak av mediestormen rundt barnepornoanklagene, hvor han argumenterer overbevisende for sin uskyld. 

VISSTE DU AT ... 

The Who er et britisk rockeband som ble startet i 1964. 
Samlet har de solgt omtrent 100 millioner plater på verdensbasis. 

Bandet turnerer fortsatt og opptrådte blant annet på avslutningsseremonien for sommer-OL i London. 
