Bokanmeldelse:Tom Bakkeli: 
«Krigere og diplomater» 

Hvordan arbeider Forsvarets spesialkommando? 
Hvordan trener de? 
Hvilke våpen og taktikker? 
I denne boken finnes svar på alt, nesten. 

Sakprosa 367 sider 399 kr. Kagge forlag 

Tom Bakkeli, journalisten som i VG har dekket krig og konflikter i utenriksavdelingen i mange år, har de senere årene viet sin tid til flere bokprosjekter om Norges hemmelige krigere og terrorjegere. 

I den nye boken har Bakkeli fått tillit og innpass i Forsvarets spesialkommando (FSK) og fulgt dem nært i over et år, på trening og forberedelser i Norge og på oppdrag i utlandet. 

Bakkeli fremstiller FSKs historie, bakgrunnen fra annen verdenskrig av, på Balkan i årene 1996-2001 og i Afghanistan fra 2001 fram til i dag. 

Her gjennomgås i nye detaljer en rekke kjente og ukjente slag, trefninger, ulykker og hendelser der spesialtroppene har tatt del. 

Her nevnes alle offiserer og myndighetspersoner som har deltatt i dragkamper om ressurser og samarbeid og manglende sådant, i oppbygning av spesialstyrker. 
Boken er tettpakket av fakta og våpenbeskrivelser fra øvelser og operasjoner der de utvalgte spesialtroppene er med. 

Boken vil utvilsomt ha et stort publikum blant de tusener som gjennom tiårene har tatt del i spesialstyrkenes operasjoner, ja kunne bli et slags militær minnealbum. 

Bakkeli er dypt fascinert og skriver med begeistrede adjektiver om den høyt kvalifiserte gruppen som etter blodslit og beinharde tester endelig velges inn - eller «selekteres», som det heter. 

Slaget om Kabul våren 2012 åpner og slutter boken - det skildres i presise detaljer hvordan de håndplukkede FSK-ere strever med å utvikle afghanernes ferdigheter og beredskap. 

Her gjengis skader med en voldsom nøyaktighet - hvilke våpen som rammet hvordan. 
En rekke andre operasjoner skildres på samme vis, nærmest i krimbokens form - og som sikkert vil leses med lupe av militær- og våpenglade og av menigheten rundt spesialkommandoen. 

Boken er skrevet med driv og energi og plasserer spesialtroppene inn i de mange ulike internasjonale operasjoner, med mye nytt om oppbygning, struktur, strategi, uenighet og veivalg. 

Bakkeli er rett og slett heftig og begeistret. 
Hans prosjekt har ikke vært å stille kritiske spørsmål om ressursbruk og spesialtroppenes virke og deltagelse utenlands. 
