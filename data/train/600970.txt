Rørende fengselsfortelling
Sjanger: 
Personlig beretning 

Forfatter: 
Piper Kerman 

Oversetter: 
Christian Heyerdahl 

Forlag: 
Kagge 

Først så vi serien «Orange is the New Black» her i Norge på Netflix. 
Nå er boka som serien er basert på, oversatt til norsk. 

I begynnelsen av 20-årene gjorde Piper Kerman noe dumt. 
Hun ble sammen med en eldre kvinne som var involvert i narkotikasmugling, og gikk med på å frakte en koffert med narkotikapenger én gang. 
Ti år senere er Kerman i fast jobb og bor i New York sammen med kjæresten sin, Larry. 
Myndighetene banker på døra, og fortiden innhenter henne. 
Kerman, som kommer fra en velutdannet middelklassefamilie, får en god advokat, men må likevel sone 13 måneder i et føderalt kvinnefengsel. 

Dette er historien om hvordan Piper Kerman overlever dette året, om hvordan hun kom inn i fengselet, livredd for sine medfanger, og hvordan disse fangene viser seg å være omsorgsfulle mennesker som tar vare på hverandre. 
Kerman beskriver sine medfanger med humor og varme, samtidig som hun kritiserer det amerikanske fengselssystemet for lange straffer, og få muligheter for fangene til å lære seg nye ferdigheter. 
«Orange is the New Black» fungerer som så mye, som roman med et rikt persongalleri, som en biografisk fortelling, og som samfunnskritikk. 
Dette er en rørende, sann fortelling om livet bak murene. 
