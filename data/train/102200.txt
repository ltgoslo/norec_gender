Bokanmeldelse:Kristian A. Bjørkelo (red.): 
«Gi meg en scene!» 

Norsk blogghistorie fortalt av bloggerne selv. 

Sakprosa 301 sider Kr. 369,- Humanist forlag 

Ti år er gått siden bloggerne slo igjennom i den norske offentligheten. 
Revolusjonen uteble, hevder ny bok om fenomenet. 

Da tradisjonelle trykte medier begynte å miste lesere rundt årtusenskiftet, kunne plutselig gud og hvermann med internettilgang starte egen blogg. 
Uten redaktør eller kvalitetssikring av noe slag kunne de fritt publisere sine meninger til alle som ville høre. 
Mange spådde at en ny medierevolusjon var på gang. 

Ti år senere er det rosabloggerne som dominerer på nettet - fremfor alt unge jenter som forteller om hvilke klær de har på seg og hvilken musikk de liker. 

De samfunnsengasjerte bloggerne har forblitt marginale. 
Men de har privilegiet å skrive den norske bloggingens historie, som nå, interessant nok, foreligger i papirbokform. 

Flere av de mest kjente bloggerne har levert bidrag, som Heidi Nordby Lunde (Vampus) og Bjørn Stærk. 
Man kan undres over at de er engasjert til å skrive historien om seg selv, men de fremstår stort sett som nyanserte. 

Stærk skriver åpent om politikkbloggens død, da informasjonsstrømmene på Internett er blitt så brukervennlige at «blogg og Internett er en og samme ting». 
Arne Hjorth «Hjorten» Johansen konkluderer med at de samfunnsengasjerte bloggerne har gitt opp eller blitt spist opp av tradisjonelle medier. 

Boken er definitivt ikke blitt blogghistorien med stor B: 
Til det er utvalget av stemmer altfor snevert, og kvaliteten på bidragene for variable. 
Men et interessant stykke mediehistorie, absolutt. 

STEN INGE JØRGENSEN 
