Storartede øyeblikk
Fotografibok. 
Kr. 299,- Dinamo 

Fotograf Tom Martinsen har valgt ut og redigert en fabelaktig bok med 118 reportasjebilder, eller 118 øyeblikk, som han kaller det. 
Boken griper tak i oss fra første til siste side. 

Veteranen Martinsen har i flere år valgt ut og kommentert kjente og ukjente fotografer og bilder i Dagbladets Magasinet, med en liten velformulert kommentar. 
Som Dagbladets fotograf har han vært ute i felten i flere tiår, og han utviser sjenerøsitet og innlevelse ved sin formidling av kollegers arbeid. 

Tom Martinsen har nedlagt et stort arbeid i å finne fram til representative fotografier fra helt unge kolleger som vi møter i dagspressen i dag, til fotografier fra eldre veteraner, hvis navn i dag nesten er glemt. 

Her er Narve Skarpmoens dokumentasjon fra 1916-20 av den sosiale nøden i Kristiania. 
Her er Ingvald Møllerstad med bildet av Quislings arrestasjon i 1945 og en vidunderlig «skovtur på Frogner» fra 1905. 
De yngre fotografene bringer verdenskonfliktene raskt tilbake, som Morten Hvaals bilder fra Sarajevo 1992-93, Harald Henden fra Vestbredden 2002. 
Andre bringer dagliglivet fram, humor og alvor om hverandre. 
Bokens styrke er ved siden av gode reproduksjoner av fotografiene, at Tom Martinsen har en velskrevet liten tekst til bildene, samtidig som han har tatt det store arbeidet det alltid er, å dokumentere alder og bakgrunn og yrkesliv på fotografiene. 

Bildene blir ikke bare øyeblikk som farer forbi, bildene setter seg i deg, for lang tid. 
Bare les teksten til Robert A. Robinsons fotografi av det eldre ekteparet i Sogn og Fjordane fra 1955. 
Boken er rett og slett et vektig sosialhistorisk dokument med sitt store spenn av utvalgte fotografer fra ulike generasjoner. 
