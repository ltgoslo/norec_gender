Vakker bruksbok med oppskrifter
Strikking er blitt hett tema etter at Espen Sørbye på julaften latterliggjorde vår tids strikkebølge i Morgenbladet. 

Mange har tatt til motmæle mot harseleringen, som ikke forsøkte å analysere hvorfor det i vår tid er marked for de 50 strikkebøkene som er utgitt i nyere tid. 
For det er vanvittig mange. 
Er strikking, slik Sørbye hevder, en «lydig underkastelse av tradisjonelle feminine verdier»? 
For en slags «intellektuell bondage» og en forlengelse av ukebladene med andre midler? 
Er det derfor unge jenter går på kurs og deltar i strikkeringer? 

Det Sørbye ikke har tatt inn over seg, er at ethvert fenomen kan endre karakter; de kan bety én ting i én setting, og en annen i en annen tid og et annet sted. 

Dagens strikkebølge, vil jeg hevde, er en slags motreaksjon mot det hastige livet. 
Og mot det masseproduserte og upersonlige. 
Den er en syssel som gjør det mulig å kombinere ønskene om å skape og å nyte. 
Og ikke minst om å gi noe av seg selv til andre. 
Barnebarn, for eksempel. 
Årets nye votte-bok er ikke for nybegynnere, og forutsetter en del erfaring. 
Noen av mønstrene forutsetter eksempelvis at man kan sette masker på hjelpepinne for å lage flettemønster. 
I motsetning til i enkeltoppskrifter som er å få kjøpt, gis det her ikke detaljert innføring i hvordan en felling skal utføres. 
Men, som andre strikkebøker, gir den detaljinnføring i enkelte teknikker, som å sette av masker til tommel med hjelpetråd, og hvordan man kan lage en kant (tveband) for å unngå at vottene ruller seg opp. 

Forfatteren har , på samme måte som Husfliden i Mandal, kopiert gamle skatter fra loft og museer og tilpasset dem vår tids smak og materialer. 
Alle presenteres med nærbilder av vottene og mønster i rutediagram. 
Fra vårt distrikt viser hun et av Annemor Sundbøs vakre funn i shoddyhaugen fra Torridal tweed og en barnevott fra Setesdal. 
Sistnevnte er ensfarvet og har samme flettemønster som bunadstrømpene. 
Den strikketeknikken er neppe for nybegynnere. 

Boka har også historikk om både redskaper, bruksmåter og tradisjoner. 
Og for dem som liker toving, fins oppskrift på skikkelig tjukke mannfolkvotter til lofotfiske. 
