Bokanmeldelse:Ingrid Mefald Hafredal: 
«Omveier» 

Forfatteren har lagt ut på en litterær fjellklatreetappe med sin minimalistiske debutroman. 

Roman 191 sider 349 kr. Oktober 

Hun forteller en enkel historie i jeg-form om en svakt rotfestet heimfødings reise til seg selv, uten å legge ut karakterens tankeprosesser og følelser, bare det som sies og gjøres. 

Følelsene skal speiles indirekte i karakterenes handlinger. 
For at leserne skal orke denne leseklatreruten, må de utlagte punktene lokke tilstrekkelig. 

Om lesekartet er like fargerikt som en grå, rettstrikket genser, kan leselysten rammes. 
Denne anmelder lokkes ikke av bleke farger, selv om underteksten er grei. 

Unge Sara har kun grodd svake røtter i livet sitt. 
Derfor klorer hun seg fast i barndomshjemmet, der hun bor med kjæresten Anders og jobber på det lokale sykehjemmet. 
Sara forbyr Anders enhver endring i huset. 
Det skal være en museumsgjenstand fra hennes barndom. 

Den ytre, oppstyltede stabiliteten rokkes når søsteren kommer hjem etter ti års utlendighet som kunstner. 
Julia er alt det Sara ikke er i Saras øyne: foreldrefavoritt, sjarmtroll, dynamisk og eksotisk spennende. 

Avstanden øker stadig mellom Sara og Anders, og Julia og Anders er tydelig tiltrukket av hverandre. 
Så dør Saras favorittpasient. 
Da reiser hun ut i Europa og prøver seg litt med maling og litt med menn, akkurat som søster Julia. 

Sara klarer ikke å tegne, enda det var favorittsysselen hennes som barn. 
Til slutt blir hun lei eksilet og drar hjem. 
Der finner hun Anders i hjemmet deres, som han har pusset opp. 

Det blir leserens oppgave å finne ut om Saras røtter er blitt sterkere, om hun klarer å bli kunstner og om hun og Anders finner sammen. 
