Bokanmeldelse:Timeri N. Murari: 
«Den talibanske cricketklubben» 

Kjærlighetsfortelling med et rystende innblikk i Talibans redselsstyre. 

Roman 365 sider Kr. 349,- Juritzen forlag 

I år 2000 søkte talibanregimet i Afghanistan om assosiert medlemskap i Det internasjonale cricketråd. 
Selv om alt spill bortsett fra fotball var forbudt i landet, mente man at cricket kunne tillates blant annet fordi spillernes drakt dekket kroppen fra hode til fot. 

Den indiske forfatteren Timeri N. 
Murari har brukt denne bisarre episoden som utgangspunkt for en fortelling om en terrorisert befolknings seige motstand mot talibanernes undertrykkelse. 

Hovedpersonen Rukhsana, en ung kvinne fra middelklassen, vender tilbake til Kabul etter å ha fått utdannelse som journalist i Delhi. 

Hun kommer tilbake til et land knuget under Talibans sharialover. 
Det er ikke snakk om at hun som kvinne kan få praktisere sitt yrke i Kabul. 

Hennes eneste ønske er å komme seg ut av landet igjen, og familien forlover henne med en fetter som har kommet seg til USA og kan hjelpe henne med utreisen. 

Problemet er at Rukhsana har forelsket seg i en inder i Delhi og plages ved tanken på å måtte dele livet med en annen. 
Hennes bror og et antall fettere har også fluktplaner, og muligheten som plutselig åpner seg for dem alle er å danne et cricketlag som kan vinne en reise til Pakistan. 

Utenfor Afghanistans grenser er de alle fri til å flykte i den retningen de ønsker. 

Spenningen topper seg omkring flere konflikter. 
Her er flust med melodrama og lettkjøpte cliffhangere, og boken kan godt leses som en lettfordøyelig spenningshistorie dandert omkring en søt romanse. 

Men nærheten til stoffet og afghanske forhold gjør at historien likevel formidler dypere innsikter i afghansk dagligliv knust under talibanernes umenneskelige vanstyre. 

Oversatt av Kari og Kjell Risvik. 
