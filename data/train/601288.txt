Luftduellene over Sørlandet 1940-42
I 1982 skrev Knut Mæsel sin første bok om Luftkrigen over Sørlandet, utgitt av Fædrelandsvennen. 
Nå kommer den reviderte utgaven. 
Ingen reprise. 
Faktisk en ny bok, både om den tyske krigsoppbyggingen og dens menn, om erobringen av Kjevik, byggingen av lemmeflyplassen på Vestnes i Mandal og endelig i 1941 åpningen av lemmeflyplassen på Lista. 
Et to års perspektiv i vår okkupasjonshistorie som bør avsluttes med den vanvittige aktiviteten som fulgte i 1943 fram til de dramatiske maidagene i 1945 da tyskerne flyttet sitt luftvåpen fra eget territorium og Danmark til Sola og Lista. 

Var overlegne 

Mæsel beskriver luftkampene mellom allierte og tyske fly, hvor tyskerne med sine raske Messerschmitt-jagere var britene overlegne og tegnet seg for flere nedskytninger. 
Langt verre gikk det tyskerne når de tok av fra Kjevik eller Mandal for å bombe skotske og britiske byer. 
Da var det RAF-piloter som tegnet seg for nedskytningerDet som gjør denne boken til en lokal historie av første klasse, er at forfatteren får fram det som faktisk skjedde både på Kjevik og etter hvert i Mandal og på Lista. 
De lokale historiebøkene som er skrevet etter krigen og omhandler okkupasjonsårene, er ikke så detaljerte og nøyaktige som hos Knut Mæsel. 
Han gir oss en virkelighet dagens ungdom ikke aner noe om. 
Han bygger både på tyske og allierte kilder. 

Nødlandet på Vestnes 

Knut Mæsel har tilbrakt uker og måneder i arkiver i Tyskland og i England og sikret seg faktisk informasjon. 
Samtidig tar han med episoder som skjedde 9. april som ikke er gjengitt i de tyske eller allierte arkiver, men som er blitt fortalt fra slektledd til slektledd. 
Eksempelvis var et tysk jagerfly på grunn av drivstoffmangel nødt til nødlande på Vestnes i Mandal. 
Flygeren ble umiddelbart avvæpnet og pågrepet av Walter Bentsen og Alf Kvaal. 
Arrestasjonen ble kortvarig. 
Samme kveld meldte han seg til ny tjeneste på Kjevik. 

Nærhet til mennesker 

Boken er preget av episoder sørlendingene hørte om under okkupasjonen, men som for lengst er glemt. 
Både om allierte angrep og hvorledes tyskerne selv opplevde hverdagen som jager— eller Ju52-piloter i Luftwaffe. 
Det gir stoffet nærhet til de menneskene som var deltakere i luftdueller eller som gjennomlevde slitsomme hverdager med sparsom aktivitet. 

Det som gjør den nye versjonen av ”Luftkrigen” spesiell, er mengden av detaljer om hva som faktisk foregikk i og over landsdelen. 
En krig mann mot mann, nedskytninger, nødlandinger og død. 
Derfor er denne boken et viktig og nøyaktig supplement til det som foreligger av historie, og boken er full av bilder, tatt av tyskerne og de allierte, og bildene er tekstet slik at hver eneste billedtekst gir ny og viktig informasjon. 
