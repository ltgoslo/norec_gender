Bokanmeldelse:Anne Viken: 
«Elise og mysteriet på hesteklinikken» 

Anne Viken har skrevet en vellykket miks av detektivfortelling, spøkelseshistorie og alkymigåte; dette er en mangesidig og troverdig andrebok i hennes hestebokserie. 

Barne/ungdomsbok 309 sider 199 kr. Det Norske Samlaget 

Elise er en heltinne av det snille, ambisiøse og fornuftige slaget. 
Hun er hestegal og har allerede bestemt seg for at hun vil bli veterinær. 

I andreboken i serien er hun assistent for onkelen Kalle, som har veterinærpraksis på Trollskogen hesteklinikk. 
Kalle konkurrerer med Thomas om fast stilling, og snart skjer det mystiske ting med dyrene som Kalle behandler. 

Elise tar på seg oppdraget med å renvaske onkelen. 
Selv om jeg ikke tror at kjerneleserne skjønner verdien av en fast ansettelse, kjenner alle igjen det klassiske barnebokoppsettet der de gode vinner over de onde og de dumme - og der ondskapen aldri blir skikkelig ond. 

Dette er eventyr, og det fungerer. 
Flere av personene er varmt og levende skildret, som rotehodet og fagnerden Kalle og Elises nye medsammensvorne i jakten på sannheten, boksetalentet Karin. 
Løsningen på mysteriet fungerer, og alle de ulike trådene blir samlet til en lykkelig og rettferdig slutt. 

Én innvending er at det kan bli heseblesende lesning innimellom. 
Særlig i begynnelsen av boken har forfatteren pøst på med grøss og gru-elementer, og hvert eneste korte kapittel avsluttes på skumleste vis. 

Slik bygger man ikke opp ekte spenning, men heldigvis har forfatteren bedre kontroll på virkemidlene sine utover i handlingen. 

Alle hestereferansene går denne leseren hus forbi. 
Uansett personlige interesser er det morsomt å lære litt om hverdagen som veterinær på landsbygda og føle på kjærligheten til dyrene. 

Siden forfatteren selv er veterinær finnes her også fagkunnskap å stole på. 
For snille hestejenter må boken være en drøm å lese. 
