Bokanmeldelse:Bill O' Reilly og Martin Dugard: 
«Mordet på Jesus» 

Evangeliene - fortellingen om Jesu liv og død - er mer spennende enn noen påskekrim. 

Men hva er egentlig sant? 
Hva kan dokumenteres? 
Og hva må overlates til troen? 
Med basis i evangeliene og historiebøker har de to konservative, katolske journalistene Bill O'Reilly (The O'Reilly Factor på Fox News) og Martin Dugard gjenfortalt beretningen om Jesus og korsfestelsen. 

Resultatet er lettlest og spennende - men dessverre en saus av omtrentligheter, gjetninger og omstridte påstander som presenteres som fakta. 
Er det riktig at Herodes massakrerte alle guttebarn under to år i Betlehem i jakten på den nyfødte Jesus? 
Bibelen er den eneste kilde som omtaler en slik hendelse. 
Var Maria Magdalena virkelig prostituert? 

Pave Gregor I den store påsto det i 591. 
De fleste teologer mener han feiltolket Bibelen, og i 1969 trakk pave Paul VI beskyldningen tilbake. 
Var kometen som kinesiske astronomer observerte i år 5 f.Kr. selveste Betlehemsstjernen? 
Ville en komet kunne lede «tre vise menn» frem til en stall i Betlehem? 
I denne boken presenteres alt som fakta. 
Eksemplene er bare tre av mange. 
Forfatterne feier over omstridte historiske temaer med harelabb - uten en eneste reservasjon. 

Massakren på guttebarna skildres med en detaljrikdom som forfatterne må ha hentet fra eget hode. 
Historiske personer - selv Jesus - tillegges tanker og følelser som forfatterne med største selvfølgelighet gjetter seg til. 
O'Reilly og Dugard mangler faglig autoritet. 
De har forsøkt å popularisere det historiske og dokumentariske stoffet ved å gi det en både journalistisk og skjønnlitterær tilnærming. 

Vel. 
Les heller Bibelen! 
Om forfatterne er omtrentlige i sin omgang med fakta, er Bertil Knudsens oversettelse grundig og presis. 
Det er da noe. 
