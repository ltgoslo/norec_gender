Bokanmeldelse:Øystein Morten: 
«Jakten på Olav den hellige» 

Det er imponerende hvordan religionshistorikeren og forfatteren Øystein Morten ved hjelp av enkle litterære grep kan gjøre historien om Olav den hellige levende og engasjerende igjen. 

Dokumentar 256 sider Kr. 369,- Spartacus 

Slik føyer han seg også pent inn i rekken av ganske unge norske historikere som er i ferd med å revitalisere en stolt fortellertradisjon i norsk historieskrivning. 

Målet til Morten har tydeligvis vært todelt. 
Han ønsker på den ene siden å få svar på hvor mye hold det egentlig er i den religiøse myten omkring helgenkongen Olav, og på den andre siden vil han bruke tilgjengelige kilder for å fortelle en mest mulig autentisk historie om det virkelige mennesket Olav Haraldsson. 

Til å hjelpe seg med den første delen av oppgaven tar han i bruk moderne vitenskap for å granske den påstått autentiske relikvien - et skinneben - som befinner seg i den katolske Sankt Olav domkirke i Oslo. 

Fortellingen om denne prosessen er i seg selv spennende som en kriminalroman, og enda bedre: med en åpen løsning som baner veien for enda en bok. 

Når det gjelder andre del av oppgaven, fortellingen om livet til Olav Haraldsson, bringer forfatteren oss med god penn og flott driv inn i den norske og europeiske middelalderen og dens mange stridigheter, plyndringstokt, giftermål og intrikate allianser. 

En historisk periode som ikke står noe tilbake for fiksjonsverk som for eksempel «Game of Thrones» med hensyn til vold og action. 
Det var i denne virkeligheten at den opprinnelige leiesoldaten Olav, av småkongelig byrd, bokstavelig talt sloss seg frem til sin skjebne på Stiklestad. 

Gjennom hele boken veksler Morten ubesværet mellom de to parallelle historiene han vil fortelle. 
Det er som sagt drivende godt fortalt, informativt og stramt disponert. 
Bedre kan det vanskelig gjøres. 
