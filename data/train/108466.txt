På sporet av historien
Roman Pris kr. 329,- Gyldendal 

En god historie som flettes sammen med historisk dramatikk gjør Bror Hagemanns nye roman til fengende lesning - med potensial som filmversjon. 

Det handler om Torgeir Flaa, en fattiggutt fra Gjøvik-traktene som gjør seg bemerket både som skihopper og sjømann, før han får heltestatus gjennom sin innsats i den spanske borgerkrigen på slutten av 1930-tallet. 
Det hele nøstes opp av barnebarnet Torgeir, som julen 1988 er en virrete student i Bergen og får besøk av den unge, meksikanske Martina, som vil intervjue ham om bestefaren. 

Denne rammefortellingen blir tidvis litt sprø, men nysgjerrigheten som preger den intense intervjusituasjonen, smitter over på leseren. 
Det er Torgeir Flaa seniors rå livshistorie som holder det hele oppe. 
Den tillater riktignok romanen å fråtse i kulturhistoriske fortidstablåer med dertil hørende effekter, som legendariske Kollen-renn og landgang i New York - men mytologiserer ikke den spanske borgerkrigens kamper, som det er verdt å få beskrevet nok en gang. 
Fortellingen trer levende frem i et klart språk, som av og til balanserer farlig nær klisjeene, men holder koken på grunn av sitt driv. 
En heftig historie er det. 
Som vekker interesse for fortiden og våre versjoner av den. 

SUSANNE HEDEMANN HIORTH 
