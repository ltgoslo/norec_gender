Både teologisk interesserte og de som elsker sjangeren, får full Egeland-pakke
Finner tornekronen og stiller seg kritisk til Paulus. 

Ingen skal ta fra Tom Egeland tre ting. 
Han er en durkdreven og fantasirik thrillerforfatter. 
Han fører et godt språk, preget av sterk skriveglede. 
Han har som autodidakt tilegnet seg en imponerende peiling på historien om kristendommen og dens utvikling gjennom tidene. 

Disse egenskapene bruker han til å dyrke en egen sjanger. 

Hans helt, albinoen og arkeologen Bjørn Beltø, blir stadig virvlet inn i mysterier fra fortida. 
Nye hemmeligheter avdekkes i form av funn, skrifter, vitnesbyrd og så videre som truer den «sanne» lære og som derfor får konsekvenser. 

Skyr ingen midler 

I hovedsak dukker aktører opp som på forskjellig vis vil dra nytte av eller skjule de nye funnene for verden. 
De skyr ingen midler og går gjerne over lik for å nå sine mål. 
Beltø havner gjerne midt i begivenhetenes sentrum. 

Egelands nye roman, hans første på det nye forlaget Capitana, følger i grove trekk samme opplegg som de foregående. 

Beltø kommer tett innpå funnet av graven til en viss pave Lucas, som døde i det første århundret etter Kristus. 
Graven inneholder ikke bare liket av paven, men også Codex Christi, et skrift som kan endre synet på Jesu liv og kristendommens opprinnelse. 

Tornekronen 

Dessuten: 
I graven ligger en av historiens mest sagnomsuste relikvier, tornekronen Jesus bar da han ble korsfestet. 
Med dette utgangspunktet får vi en fortelling om mord og kjærlighet, konspirasjoner og attentater, apokryfe evangelier og kritikk av Paulus’ rolle i tolkningen av budskapet. 

Det siste elementet er bokas mest interessante tematiske tråd. 
Hvorfor har denne brevskrivende fortolkeren fått en såpass dominerende plass i den kristne lære? 

Samtidig følger vi etterforskningen av et grotesk drap i Italia i 1944 som åpenbart har noe med saken å gjøre. 
Beltø får også en helt egen og nervepirrende rolle, når en arabisk sjeik legger planer om hvordan han kan bruke tornekronen til å ødelegge kristendommens omdømme i verden. 
I tillegg florerer mysterier, etterforskninger og avsløringer i fortid og nåtid. 

Innhyllet i mystikk 

Egeland holder et stort persongalleri i sjakk og skriver lekende lett om kompliserte ting, denne gangen i kapitler som stort sett er korte og poengterte. 
115 i alt på 465 sider, pluss diverse personlige vitnesbyrd, krypterte meldinger, det hele innhyllet i mystikk. 

Både teologisk interesserte og de mange som elsker denne sjangeren, får full Egeland-pakke. 

For oss som følger dette forfatterskapet med interesse, er spørsmålet hvor mange omdreininger opplegget tåler før det blir sin egen parodi. 
