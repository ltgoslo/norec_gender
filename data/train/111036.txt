Kokainkongens råd
Oversatt av Astrid Nordang. 
233 sider. 
Kr.: 329,-. 
Vigmostad Bjørke 

Skrytete monolog fra storsmugler som ble tatt til slutt. 

Den internasjonale narkotikahandelen er en av verdens største næringsveier, målt i omsetning. 
Men innsynet i denne illegale bransjen er så begrenset, at det vekker internasjonal interesse når en italiensk journalist får en tidligere smuglerkonge i tale. 

I denne boken forteller han sin historie, riktignok uten å bli stilt ett eneste motspørsmål. 
Det har ført til en temmelig skrytete form, og en lemfeldig omgang med tall og fakta gir god grunn til å tvile på vurderingskraften. 

Like fullt, har flere av historiene han forteller, troverdighet. 

Som for eksempel at den intensiverte kampen mot narkotikasmugling har ført til økt bruk av legitime transportkanaler, som kan være mye vanskeligere å avsløre. 

Det er heller ikke vanskelig å nikke bekreftende til påstanden om at narkotikaens illegitimitet er den enkeltfaktoren som har gjort dette til verdens mest lukrative bransje. 
En dollar investert, kan gi tusen dollar i den andre enden, som han uttrykker det. 

Det norske forlaget har valgt den tittelen: 

«Hvordan smugle tonnevis med kokain - og leve lykkelig». 
Den er kanskje mer fengende enn den originale («Jeg er markedet»), men temmelig misvisende. 
Smuglerkongen ble ikke bare tatt til slutt, han innrømmer endog at flere av smuglertipsene han avslører nå sjekkes rutinemessig av politiet. 

STEN INGE JØRGENSEN 
