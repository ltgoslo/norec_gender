Interessant og opplysende bok om det norske fjelleventyret
Selv om det er fortalt før. 

Sosiologen og idéhistorikeren Rune Slagstad har ved 150-årsjubileet til Den Norske Turistforening utgitt en ny bok med gamle tekster. 
Det betyr ikke at «Da fjellet ble dannet» er en dårlig eller lite lesverdig bok. 

Den er tvert om både interessant og opplysende, og formidler et vell av kunnskaper om hvordan den norske fjellheimen ble demokratisert og sosialisert; kort sagt tilgjengeliggjort for oss vanlige mennesker – i hvert fall for oss dannede. 

Hånd i hånd 

Et viktig poeng for Rune Slagstad, forfatteren av storverket «De nasjonale strateger», er å vise hvordan denne dannelsen av fjellet ble drevet fram av realisme og romantikk: landmåling og landmaling med fremtredende navn som Christopher Hansteen og Johannes Flintoe – som i juni 1821 møttes på Maristien ved Rjukanfossen. 
Og slik begynner da også denne allerede omstridte boka. 

Forfatteren sveiper over et bredt register, og skaper et stort tablå av geologi og kjærlighet, for ikke å tale om etikk og estetikk – og politikk, så klart. 
Rune Slagstad tar oss med på et fjelleventyr, der den ville naturen forvandles fra Guds vrede og styggedom til et storslått og naturskjønt skaperverk, beskrevet og beregnet av geologer og topografer, og synliggjort, ikke minst, av malere som foruten Flintoe har kjente navn som J.C. Dahl, Thomas Fearnley og Hans Gude. 
I deres fotefar fulgte fotografer som Knud Knudsen og Anders Beer Wilse. 

Interessant er det, selvsagt, også å lese om hvordan kvinnene erobret fjellet med Therese Bertheau i spissen på Store Skagadølstind i 1894, og om hvordan korsett og blondeundertøy forsvant også i fjellet – interessant for den som ikke har hørt historien før. 

Språket i fare 

For det må påpekes, enda en gang, i likhet med andre anmeldere, som Aftenpostens, at Rune Slagstad gjentar seg selv i denne boka, der «(Sporten): en idéhistorisk studie» fra 2008 blir en altfor tydelig forløper, sammen med katalogen som ble utgitt samme år i forbindelse med den store utstillingen «Oppdagelsen av fjellet» i Nasjonalgalleriet. 

Forfatter og forlag burde ha opplyst om denne forbindelsen mellom gammelt nytt på en klar og tydelig måte. 

Mye er vel og bra. 
Som forfatter har Slagstad med lykkelig hånd alltid saltet sine formuleringer med nyskapende ord som doldisbyråkrat og handlingsideolog. 
Her kommer nå tindesportens destinasjonsaktører (i omtalen av fjellfilosofene Peter Wessel Zapffe Peter og Arne Næss). 

Dessuten er ordet dannelse selvsagt gjenganger i en bok som denne; og det er ikke bare tale om dannelsesreiser, men også om dannelsesborgere i ordspill med folkedannere, for ikke å snakke om dannelseslandskap og dannelsesborgerskap. 
Alt dette er som nevnt vel og bra. 

Det er derfor synd at den gløgge og kritiske Rune Slagstad ikke har benyttet anledningen ti år underveis til å forandre eller forbedre mer av sitt eget språk. 

Gjør det enkelt! 

Som mange vil vite er Slagstad både radikal og konservativ. 
Språklig later det til at utviklingen kun går i konservativ lei, denne gang henimot det gammelmodige, med bruk av adverbet dog. 
Og dessuten denne som pronomen: 
«Kielhau giftet seg året etter Abels død i 1829 med dennes forlovede, Christine Kemp.» 

I en bok som siterer fjellpioneren turistforeningsmannen Thomas Hefteyes henstilling om å «gjøre det enkelt», er det påfallende med gjentatt bruk av vanskelige ord som for eksempel neptunisme: 

«Akvarellen i vannfarger ga en erindring av høyfjellet som et størknet hav, i tråd med neptunismen som fortsatt var toneangivende geologisk lære.» 

Noen ganger virker språket omtrent like foreldet som den gamle geologiske teorien, men vi må anta at Slagstad i denne forbindelse er plutonist. 
I hvert fall platonist. 
I det hele tatt, dette fagspråket burde vært omformulert i en bok som åpenbart henvender seg til et bredt og allment publikum. 

Plutonisme er for øvrig den rådende geologisk teori om at bergartene er oppstått av glødende masser. 
Og Slagstad er visstnok erklært tilhenger av Platon. 

Formuleringer som at landskapet ble «sjelens resonansrom» klinger godt. 
Og summa summarum må man som litteraturanmelder konstatere at Rune Slagstad som forfatter utgjør en særdeles sjelden og vellykket kombinasjon av kunnskap og formuleringsevne, der den ene egenskapen elegant glir over i det andre, som oftest. 
