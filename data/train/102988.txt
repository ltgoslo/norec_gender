Tilbake i toppform
Forfatteren Ari Behn er tilbake - og det i toppform! 

Fortellinger 96 sider Kr. 
299,- Kolon forlag Etter suksessen med debutboken «Trist som faen» i 1999 har Behn famlet etter sitt litterære uttrykk, sin stil, sin stemme. 
I denne nye samlingen med korte prosatekster har han funnet tilbake til alt sammen. 
Intensitet, nerve og sårbarhet preger hver av de 20 små fortellingene. 
Boken er på 96 sider - i realiteten bare 35 sider med tekst. 
Men for noen tekster! 

Suggererende skisser. 
Korthugde noveller. 
Brokker av virkelighet. 
Korte, stramme riss. 
Fragmenter av skjebner. 
Hastige gløtt inn i lommer av tid. 
Hver eneste historie rommer noe ufortalt. 
Noe som har skjedd, noe som kan komme til å skje. 
In medias res er et litterært grep som betyr å gå rett på sak, rett inn i handlingen. 
Behns tekster er av den ekstreme varianten. 
Som om hver lille fortelling er hentet ut fra - eller et konsentrat av - noe mye større. 
Noe vi bare kan ane. 
Det usagte vibrerer i hvert eneste tekststykke. 
Ordløsheten. 
Den tause sårbarheten. 

Slike skisser kan lett bli til litterære etyder: tekstlige eksperimenter og språklige øvingsstykker. 
Behn skriver seg elegant rundt sjangerens fallgruver. 
Med stilsikker penn og nakent språk maner han frem en flik av virkeligheten. 
Den brutale virkeligheten. 
Den skjøre, vare virkeligheten. 
Geografisk spenner fortellingene fra Tanger og Timbuktu til Tennevoll i Troms. 
Behn har en dragning mot ørkenen - både i bokstavelig og overført forstand - mot karrighetens ødslige uendelighet. 
Både i Sahara og i sinnet. 
Fortellingen «Punktum» er på 89 ord. 
Ni linjer. 
Den lengste novellen - «Torden Snø» - er på litt over fire sider. 
De fleste tekstene er på en side eller to. 
I seg har de en kraft som gjør lengden uinteressant. 

Temaene er gjenkjennelige fra Behns litterære univers. 
Samliv og fremmedgjorthet. 
Seksualitet og utroskap. 
Barns forhold til foreldrene - og vice versa. 
Overmot og undergang. 
Fortvilelse og håp. 
Sorg og sinne. 
Det å stå utenfor. 
Det å dø. 
Ja, det å være menneske. 
Store temaer - i det lille format. 
Fremragende! 
TOM EGELAND 
