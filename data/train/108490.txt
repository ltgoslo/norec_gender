Høytlesing for søvnløse
Barnebok 30 sider Gyldendal 

Forfatter og illustratør har et klart definert ærend med denne lille boken: å hjelpe store og små til en rolig kveldsstund. 

Med søvndyssende s-er og gjentatte bokstavrim greier de da også å skape en avslappet, lun stemning. 
Illustrasjonene er lavmælte, repetitive og myke som ull. 
Teksten hvisker seg sakte fra side til side. 
Historien i seg selv er også varsom. 
Sauen Signe og hennes svoger Sverre (!) skal gå til ro for kvelden, men Signe finner ingen ro. 
Hun har gjort så mye denne dagen, likevel må hun tenke på alt hun har å utrette neste dag. 
I jakten på stillheten kan man ikke tillate høye lyder, ingen hopping og spretting. 
Kanskje man kan telle vennene sine - dersom man altså er en sau? 

Dette barnebokprosjektet balanserer tynt mellom eksepsjonelt vellykket og rett ut intetsigende. 
Det er forfatteren og illustratørens subtile dyktighet som redder det hele: 
De mestrer det geniale i det enkle, samtidig som de fremviser en kunstnerisk selvbeherskelse som kler prosjektet godt. 

Og målet er nådd: 
Boken er en bivirkningsfri og koselig liten sovepille for både stor og liten. 

MAY GRETHE LERUM 
