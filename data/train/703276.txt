Godt brød til de tålmodige
For mange vil Godt Brød for alltid bli stående som hipster-bergenserne som fortrengte Finns. 
Det er imidlertid mange gode grunner til å gi seg i kast med oppskriftene deres. 

Ved siden av Sverre Gunnar Hagas "Menn som baker brød", er dette den beste bakeboka som har landet på undertegnedes pult i år. 
Her deler folkene bak den suksessrike bakerikjeden Godt Brød sine beste oppskrifter. 
De sverger til å bruke økologisk mel, og de fleste av oppskriftene er veganske. 
Ved hjelp av denne boka kan man med andre ord tekkes folk som lider av alle mulige slags politisk korrektheter, og det beste av alt er at det smaker godt også. 

Et greit sted å begynne kan være med noe så enkelt som boller. 
Disse bakes faktisk med havregrøt, men blir til tross for dette beskrevet som verdens beste i boka. 
Og en prøvesmaking i Aftenbladets kultur— og sportsredaksjoner ga jevnt over høye terningkast. 
I den grad det ble tatt dissens, var det i spørsmålet om hvorvidt rosiner hører hjemme i bakverk eller ei. 

De fleste av brødoppskriftene er mer tidkrevende, da mange av dem krever at du setter en liten rugdeig dagen i forveien. 
Dette beskrives som DNAet i dette bakeriets brøddeiger. 
Teknikken skal sørge for at de ferdige resultatene blir mer saftige, og det kan virke som om trikset fungerer etter intensjonen. 
De oppskriftene vi testet ga jevnt over gode resultater, også på de grovere deigene. 

I tillegg til et rikholdig knippe oppskrifter på gjærbakst, blir vi også forklart hvordan man lager surdeig og surdeigsbrød, og vi får masse gode baketips. 
Boka er illustrert med lekre, fristende bilder av bakverk, enkelt og fint designet, selv om det sikkert også hadde fungert fint uten alle portrettene av de ansatte. 
