Bokanmeldelse:Petter A. Jensen: 
«Mannen som forsvant» 

Man får lett følelsen av at boken er utgitt på grunn av det religiøse innholdet og for å mimre over barndom på 60-tallet. 

Hermon er Norges største kristne forlag, og har som mål å fremme kunnskap om tro og kristne verdier. 

Denne barneboken inneholder flere episoder der en lysende skikkelse griper inn for å hjelpe. 
Episodene settes ikke inn i en kristen kontekst. 

Barna konstaterer at det «finnes ting mellom himmel og jord som man ikke kan forstå», og blir aldri redde. 
Personlig synes jeg de religiøse opplevelsene er mye skumlere enn den egentlige krimgåten. 
Og det kan ikke ha vært forfatterens intensjon. 

Lissi, Luta og Fyrstikken er kallenavnene til tre gode venner som finner ut at naboen plutselig har forsvunnet. 
Sauene hans breker sultne i fjøset, huset er et eneste rot og de finner trusselbrev i postkassen hans. 

En ettermiddag Lissi skal se til sauene er de allerede matet, og skikkelsen sitter i et hjørne. 
Huden er som nypusset messing, og øynene er små vinduer. 
Han spør Lissi ut om en drøm hun har hatt og forutsier hva som skal skje. 
Episoden er illustrert, og mannen er fremstilt som en zombie. 
Illustrasjonene er for øvrig gjennomgående amatørmessig utført. 

Pettersen er kidnappet av en svensk smuglerbande, og trekløveret setter alle kluter til for å redde ham. 
De undersøker huset til kjeltringene, og disse to raidene er beskrevet i sånn detalj at spenningen forsvinner ut med badevannet. 
Her er det aldri noe som står på spill, og leserne får tidlig løsningen på forsvinningsgåten. 

Dialoger fyller side opp og side ned til man blir helt svett i ørene. 
Humoren er basert på ordspill og bokstavrim, og på annenhver side står barnas favorittuttrykk «himmel og hav» og «du store suzuki». 

Handlingen er lagt til 60-tallet, og i innledningen står det at «språket, først og fremst i direkte tale, er forsiktig krydret med ord og uttrykk fra denne tiden». 
Jeg tror ikke barn i 10-12-årsalderen vet hva direkte tale er eller synes ord og uttrykk fra 60-tallet krydrer lesningen. 

De som vil drømme seg tilbake til da det fantes framhaldsskole, landhandel og bakelittelefon, vil finne masse referanser å boltre seg i. 
Jeg tviler på at det gjelder bokens uttalte målgruppe. 

Illustrert av Iver Gunvald Jensen. 
