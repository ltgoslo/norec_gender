Bokanmeldelse:Lasse Trædal: 
«Norske sjøfolk forteller» 

Trædal bibringer oss forfriskende ærlige beretninger fra norske sjømenn, som har hatt et tøft, men spennende liv. 

Sakprosa 246 sider 369 kr. Spartacus 

Titusener av nordmenn seilte på de syv verdenshav i tiårene etter andre verdenskrig. 
Mange av dem har nok ikke følt seg helt hjemme i fortellingen om det store norske «vi». 

Vel kunne landkrabbene lytte engasjert til historier om stormer, forlis og besøk på eksotiske sydhavsøyer. 
Men ungguttenes nådeløse møte med verdens skyggesider, inkludert seksuelle debuter med prostituerte, har det nok vært vanskeligere å snakke om. 

I denne boken, som består av en samling historier fra sjøfolk som var ute mellom 1950- og 1980-tallet, er det imidlertid ikke mange filtre. 

Saftig språkbruk og drøye opplevelser fra lugubre havnekvarterer hører naturlig med, uten at fortellerstemmene fortaper seg i dette. 

Skildringene er godt balansert. 
Det som formidles til leseren, er fremfor alt spenningen ved å oppdage verden, de mange faglige utfordringene og verdien av kameratskap. 

Ettersom bidragsyterne har jobbet på ulike typer båter og i forskjellige stillinger, gir boken et godt inntrykk av mangfoldet i sjøfolkets erfaringer. 

Like interessant er det at det fortelles fra en periode på over 30 år. 
Svært mye endrer seg i dette tidsrommet, fra regelverk, arbeidsbetingelser og sikkerhet, til miljøvernhensyn og innføring av arbeidsbesparende teknologi. 

Redaktør Lasse Trædal, som tidligere har gitt ut flere bøker om sjøfolks opplevelser, kan sette en ny fjær i hatten. 
