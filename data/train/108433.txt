Storverk fra Indonesia
Kr. 398,- Pax 

Med «Glasshus» setter indonesiske Pramoedya Ananta Toer et verdig punktum for Buru-kvartetten - et firebinds romanverk som ble til da forfatteren satt internert på øya Buru på 1970-tallet. 

Historiene ble fortalt til medfangene og utgitt i bokform etter løslatelsen, for straks å bli forbudt i hjemlandet. 
Nå er en fullstendig, storslått tetralogi fra verdens fjerde mest folkerike land tilgjengelig også på norsk. 

De tre første bindene følger den innfødte intellektuelle Minke gjennom livet på Java, fra slutten av 1800-tallet og inn på 1900-tallet, fram til han står som ledende opprører mot kolonimakten, som avisredaktør og politisk organisator. 
Så blir han arrestert. 
I siste bind føres ordet av politiinspektør Pangemanann, som har overvåket Minke og bevegelsen hans i mange år, i det nederlandske koloniregimets tjeneste. 

Dette bindet er veldig historisk orientert, mot utviklingen som etter hvert førte til et selvstendig Indonesia. 
Det er interessant lesning, selv om ikke alle prosessene er like godt omsatt til litterær form og menneskelige relasjoner som i forløperne. 
I «Glasshus» er også de foregående bøkene, «Menneskenes jord», «Et barn av alle nasjoner» og «Fotspor», skrevet inn i romanen - som Minkes etterlatte skrifter. 

Pangemanann besitter et interessant perspektiv, med en tidvis sympati med frigjøringsbevegelsene, samtidig som han tviholder på sin karrieristiske overvåking og sine kalde beregninger. 
Til sammen er Toers firebindsverk en heftig fortelling om Indonesias historie. 

SUSANNE HEDEMANN HIORTH 
