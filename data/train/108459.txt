Penger er ikke alt, eller?
Oversatt av Bjarte Bjørkum 192 sider Pris kr. 249,- Damm 

Damian og Anthony snubler en dag over en diger bag full av penger, de to brødrene går på barneskolen, og bestemmer seg for å ikke si noe til sin far. 

Den noe svevende Damian og hans lett kapitalistiske storebror må bruke dem opp på noen dager, dette er nemlig rett før pundet skal erstattes med euro, så her er det bare å stå på for det er snakk om millioner. 

Problemet er bare at det er noen som savner bagen, og det er ikke staten for å si det slik. 
«Millioner» er en meget fiks ungdomsbok, hvor ikke minst den livsfjerne Damian står for mye rart, og det er temmelig gøy å se hvordan hele barneskolen til gutta på kort tid opplever en vill inflasjon i økonomisk kompensasjon for de minste tjenester. 

Uten alvorlige undertoner er dog boken ikke. 
Gutta har mistet sin mor, og særlig yngstemann sliter litt med virkeligheten, og det er ting som tyder på at penger ikke er alt her i verden. 

Det som virkelig løfter denne boken, er en herlig mangel på belærende moral, for selvsagt er det fett med mye penger, bare så synd at det hefter en del negative ting med det, ikke minst når du på ingen måte har ervervet deg formuen på en normal måte. 

Dette er boken å gi noen til jul når du har shoppet deg fartsblind, og du har kappet av den nederste meteren med grener for å få plass til gavene under treet. 

MORTEN ABRAHAMSEN 
