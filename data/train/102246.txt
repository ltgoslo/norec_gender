Bokanmeldelse:Gard Sveen: 
«Den siste pilegrimen» 

En gammel motstandshelt i Holmenkollen drepes brutalt. 
Øynene er hakket ut med en Hitlerjugend-kniv. 

Kriminalroman 521 sider Kr. 
389,- Vigmostad Bjørke 

Like etter finner noen studenter beinrester inne i Nordmarka. 
Det er tre skjeletter, og ett av dem er et barn. 
De voksne skjelettene har hull i pannen. 

Politietterforsker Tommy Bergmann bestemmer seg for å løse den gamle saken og graver seg inn i 2. verdenskrigshistorien med stort engasjement. 

Langsomt, over mer enn 500 sider, virvles leseren inn i et persongalleri og sceneskift mellom nåtid og okkupasjonsårene. 
Bergmann sporer opp aktører på stadig nye adresser, fra Jotunheimen til Berlin. 

Dette er Gard Sveens debut, til daglig seniorrådgiver i Forsvarsdepartementet, og - åpenbart - med stor historisk kunnskap om 2. verdenskrig. 

Noen av skikkelsene i boken har til forveksling ganske så like navn med skikkelser fra virkeligheten. 
Især bokens Kaj Holt, som blir funnet død i Stockholm kort tid etter frigjøringen, ligner sterkt på virkelighetens Kai Holst, og Sveen ligger tett på forskningen på feltet i mange passasjer. 

Krigseksperter vil muligens rynke på pannen, men dette er krim med driv som leseren iblant slett ikke vil legge fra seg. 

Vigmostad Bjørke bør være stolte av å ha drevet fram Gard Sveen, og det bebudes mer Tommy Bergmann. 
Men da bør Sveen stramme i stoffet og bestemme seg for om politietterforskeren skal ha et privatliv eller ikke. 

Kjærlighetslivet nå er uforløst, og storyen trenger det ikke. 
