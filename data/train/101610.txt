Komprimert sørstats-krønike
En historie midt mellom melodrama og historietime fra sørstatene. 

Leila Meacham: 
«Skygger over Sommerset» 

Retrospektiv oppfølger til salgssuksessen «Rosene» 

Roman, 549 sider. kr. 349. 
Gyldendal 

Heltinnen Jessica blir nok en ganske blek kopi i sammenligning med Margaret Mitchells Scarlett O´Hara fra «Tatt av vinden», språket er heller ikke fremstående. 

Men ved å følge denne rødhårede, opprørske plantasjeeierdatteren fra hun som tvangsgiftet attenåring forlater Sør-Carolina til hun er godt over åtti i Texas ved århundreskiftet, får man også her noen underholdende lesestunder. 

Den første halvdelen av fortellingen fokuserer mest på personenes pasjoner, svik, private dilemma og lengsler. 
Her får leseren tid til å bli kjent med det store persongalleriet, og de tre rike familietrærne som skal flettes sammen. 

Selvsagt handler det mye om ulykkelig kjærlighet, men også om borgerkrigen, Republikken Texas, klassesamfunnet og behandlingen av både afroamerikanske slaver og indianere. 
Alt er pyntelig politisk korrekt skildret. 
Så får forfatteren det travlere, her skal flere generasjoner i mål, og da blir personene påfallende mindre engasjerende. 

Når vår aldrende heltinne Jessica for alvor begynner å nedtegne sitt liv, skyter hennes skaper inn lange leksjoner om tekniske nyvinninger, politiske dueller, markedskreftenes inntog og velkjente historiske enkelthendelser. 
Grepet er for så vidt godt, men siden miljøskildringene er så lite integrert i selve handlingen skapes stadige brudd i tekstens tone. 

For lesere som forventer en spennende romantisk underholdningsroman kan det bli for mye av det tørt belærende. 
Samtidig kan overdoser av nobel sjelekval under lysekroner trette lesere som forventer litt dybde også i underholdningsromaner. 
For ikke å snakke om hvor skuffet en leser på jakt etter erotikk vil bli. 

Riktignok «flommer saftene» et par ganger i Elisabeth W. Middelthons oversettelse, men for språkelskere er det direkte avtennende når hun lar en krumtapp holde hele huset på skinner, og oversetter slavesjargong til noe som ligner moderne norsk hedmarksdialekt. 

MAY GRETHE LERUM 
