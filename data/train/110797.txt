Terapiroman fra løvemunn .
Roman/fabel.87 sider. 
Kr. 249,-. 
Hippie Media 

Dersom denne boken skal bedømmes som den romanen den hevder å være, vil terningen måtte stå uten et eneste øye. 
Men som moderne fabel og debattinnlegg om mannsrollen har den absolutt potensial. 

Ungløven Leo vil så gjerne bli anerkjent av sin distanserte, mektige far. 
Men når han selv blir like sterk og stor, jages han bort som farlig konkurrent. 
Fra det ytterste mørke, ensomhet og desperasjon må han lære å bygge seg opp uten flokken, og å finne ut hvem han selv er og hvilket liv han ønsker. 

Fortellingen er skrevet med glød og høy energi, av en som lever av å selge foredrag, selvutviklingshjelp, inspirasjon og coaching. 
Forfatteren skaper scener til ettertanke, på en enkel måte illustreres kampen for tilværelsen og de mange veivalg mennesker liksom løver må ta. 
Her er det absolutt innsikt å hente. 
Men når Skaun Knutsen vil erobre fremmed mark og bli romanforfatter, trenger han selv gode veiledere. 

Språket er hjelpeløst. 
Snevert ordforråd, stadige gjentagelser og elementære rettskrivningsfeil gjør at verket minner mer om en skolestil i tiendeklasse enn om en roman. 
Men hard nedkutting og dyktig redigering ville gullkornene i denne allerede korte fortellingen kunnet glitre mye mer. 

Listen over kjentfolk og kjendiser forfatteren takker er lang, men blant dem burde også vært en redaktør. 
Og muligens en zoolog. 

MAY GRETHE LERUM 
