Bokanmeldelse:«Vanilje-SM for alle penga» 

Det mest sjokkerende ved utgivelsen er at den har solgt så massivt i både USA og Storbritannia, - og at den har klart å tirre opp både feminister og antifeminister. 

E L James (psevdonym) «Fifty shades of grey» Random House Inc 

Ikke er fortellingen frekkere enn annen lignende underholdningslitteratur, og ikke er den bemerkelsesverdig mer velskrevet. 
Det er heller ingenting som tyder på at forfatteren har noen dybdekunnskap eller agenda innen temaet bondage/sadomasochisme (BDSM). 

Anastasia Steel ligner en krysning av True Blood-heltinnen Sookie Stackhouse og Bridget Jones når hun snubler inn i livet til rike og mystiske Christian Grey. 
Forelsket godtar jomfruen en kontrakt om å bli bundet, bitt, pisket, samt torturert med redskaper som varm voks og klyper på bryst og kjønnsorgan. 
Først tvinger han på henne en tøff rød Audi, siden en rekke luksuriøse opplevelser og sterke seksuelle nytelser. 

Men den som forventer intrikate sadomasochistiske skildringer og scener blir nok skuffet, dette er først og fremst en oppskriftsmessig vellykket romantisk underholdningsroman. 
Konfliktene er også sjangertypiske, mannen trekker seg uforklarlig unna når kåtskap erstattes med hennes ønske om kjærlighet og parforhold. 
Han har nemlig hatt en tøff barndom og er «fifty shades of fucked up». 
Men hans enorme oppmerksomhet, romantiske raushet og ikke minst seksuelle dyktighet sveiper henne opp i en helt ny avdeling av himmelriket. 
Hun våger tro at han elsker henne uansett. 

Med en liten spoiler-alarm må det nevnes at romanens indre logikk ryker med et smell når vår heltinnerumpe helt mot slutten frivillig får en smertefull smak av beltet hans. 
Først da innser hun at hennes elskede faktisk nyter å påføre henne smerte, at han er en ekte sadist! 
Hun bryter da sammen og forlater ham, dette kan hun ikke akseptere. 

Fortellingens spenningskurve stiger så bratt og er så utholdende at man fristes til å tro det finnes et Viagraprodukt for forfatterprestasjoner. 
Hendelser og scener fyres av i et veldig tempo, siden leseren også må få med seg hovedpersonens jobbjakt, forhold til familien, en lysten fotografvenn og romvenninnen. 
Man serveres også plenty glamorøs sjelekval under lysekroner, på flotte restauranter, i privatfly eller lignende luksuriøse omgivelser. 
Men dramaturgien står og står innenfor sjangeren, og snart skriver forfatteren også språket opp. 
Ikke minst i dialogene og ved å gjengi e-brev greier hun etterhvert å levendegjøre personene, hvor klisjépreget og oppskriftsmessig utgangspunktet enn er. 
Man gulper og svelger alle løftinger av øyenbryn, all mumling, jeezzz, rødming, hjertet som stadig er i halsen på henne. 
Et eksempel på viagra-metaforbruken er at når han ser på henne skjer det ikke bare at jorden bevrer, «i et lite sekund viker den fra sin akse slik at de tektoniske platene sklir inn i en ny posisjon». 
(Anmelders oversettelse) 

Hvis man ikke har lest så mye erotisk litteratur, vil man kunne bli overrasket og pirret av såvel romantisk bondage som stålsvette samleier og tabu-belagt dask på stumpen. 
Men kanskje kan bøkenes suksess og den generelle åpenheten omkring SM forklares med et helt annet tabu: 
Enkelte kvinners ønske om å bli kurtisert, økonomisk/fysisk holdt og beskyttet av en sterk mann har ofte blitt ansett som politisk ukorrekte anti-feministiske drømmerier. 

Den eneste gruppen som med rette kan føle seg provosert er vel mannlige BDSM-entusiaster, siden romanen mer enn antyder at slike lyster henger sammen med at man er seksuelt misbrukt selv. 

MAY GRETHE LERUM 
