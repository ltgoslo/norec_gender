Anmeldelse:Claus Lundekvams selvbiografi er en sterk beretning om avhengighetens ødeleggende kraft 

Lundekvams inferno. 

For seksten år siden ga den engelske fotballstjernen Tony Adams ut den sterke selvbiografien «Addicted», om kampen mot alkoholismen som aktiv fotballproff. 
Med «En kamp til» har vi fått et norsk tilsvar til Adams biografi. 

Hvordan blir en idrettstjerne, som tilsynelatende har alt han kan ønske seg, drevet mot kanten av stupet? 
Historien om Claus Lundekvam gir oss noen nådeløst ærlige svar. 
Boka bør bli obligatorisk lesning for norske idrettstalenter. 

Privat helvete 

Privat helvete 

Privat var han en tikkende avhengighetsbombe, som eksploderte da proffkarrieren var over. 
Stålkontroll på banen, ingen kontroll utenfor. 

Den ubarmhjertige måten Lundekvam gikk i oppløsning på er delvis blitt kjent gjennom media. 
Heldigvis spiller biografien «En kamp til» på flere strenger enn kun den brutale nedturen. 
Den veksler mellom å skildre veien mot fotballens stjernehimmel og fallet mot avgrunnen. 

Boka begynner for alvor idet Lundekvam løper ut på legendariske The Dell for første gang. 
Her er det flere fine anekdoter fra engelsk fotball på vei inn i en ny tid. 
Særlig partiene om den gudbenådede latsabben Matthew Le Tissier er fornøyelig lesning. 
Lettheten i disse skildringene balanseres klokt mot nedstigningen i Lundekvams private helvete. 

Fotballmedaljens bakside 

«Et øredøvende leven, et infernalsk sus som spraker i luften som en sverm av elektriske bier, du flykter inn i din egen boble» 

Fotballmedaljens bakside 

Denne boka trenger uansett ingen utbroderte setninger. 
Lundekvams erfaringer bærer mer enn nok. 
Det handler om å leve et dobbeltliv. 
Det handler om en kultur der fotballsspillere ser på seg selv som ekstra priviligerte, hevet over lover og regler. 
Streng treningsdisiplin og trygt familieliv blir avløst av hedonistiske heisaturer. 

For Lundekvam blir resultatet en altoppslukende avhengighet som fører han ned i avgrunnen. 
Alkoholisme, sexavhengighet, kokain- og pillemisbruk river stjernespillerens tilværelse i stykker. 

For noen år tilbake skrev Stig Inge Bjørnebye om kampen mot angsten i løpet av sin strålende fotballkarriere i «Løsrivelse». 
I «I skyggen av San Siro» har Martin Bengtsson beskrevet veien fra svensk supertalent til sammenbrudd og selvmordsforsøk som aspirant i storklubben Inter. 

Lundekvams historie føyer seg inn i rekken av bøker som skildrer fotballmedaljens bakside. 
«En kamp til» er vond, men viktig lesning. 
