Bokanmeldelse:Victoria Bø: 
«Teresa Birnas bortgang» 

Selv om denne romanen byr på mange sterke skildringer av møter mellom mennesker, virker fortellingen om en ung kvinne på jakt etter sannheten om sine røtter noe oppkonstruert. 

Roman 205 sider Kr. 
299,- Schibsted 

Selv om denne romanen byr på mange sterke skildringer av møter mellom mennesker, virker fortellingen om en ung kvinne på jakt etter sannheten om sine røtter noe oppkonstruert. 

Jusstudenten Ellen drar til Praha, der hennes kunstmalerfar har slått seg til med ny kone og ny datter. 
I denne byen døde hans mor under mystiske omstendigheter, midt under den sovjetrussiske invasjonen i 1968. 

Skildringene av den uventede varmen som oppstår mellom de fire er vakre og innsiktsfulle, tegnet med en elegant penn. 

Hovedtemaet er Ellens forsøk på å forstå sine forfedres handlinger, sitt eget ustadige hjerte og etter hvert å spare lillesøsteren for det samme tankespinnet som plaget henne selv: 
Kan et barn ha skyld i voksnes fall og svik? 

Blod og tårer flyter fritt, men det er vanskelig å forstå hovedpersonens motiver. 
Når en kjærlighetshistorie og opprøret i Burma blandes inn, svikter dramaturgien. 

Personene blekner, og mot slutten av boken blir språket overspent og umelodisk. 
