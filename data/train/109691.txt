Bokanmeldelse:Erika Fatland: 
«Året uten sommer» 

Velskrevet, men lite fokusert om 22. juli. 

392 s. 349 kr Sakprosa Kagge forlag 

I den etter hvert lange rekken av bokutgivelser om 22. juli er turen kommet til Erika Fatland. 
Hun har tidligere skrevet den kritikerroste boken «Englebyen» om terrorangrepet i Beslan, så det er lov å ha forventninger om at hun tilfører litteraturen om den norske tragedien noe nytt. 

Men «Året uten sommer» er blitt et utydelig prosjekt, som spenner altfor vidt. 
Fatland rekonstruerer scener fra Utøya og intervjuer overlevende og pårørende. 
Hun besøker flere land som har hatt liknende terrorangrep, og på Malta møter hun en meningsfelle av Anders Behring Breivik. 
Som om ikke dette var nok drøfter hun elementer ved terroristens oppvekst og reiser spørsmålet om Norges beredskap var god nok. 
For ikke å glemme rettssaken, som hun også er innom. 

392 boksider er i utgangspunktet et ganske omfattende format, men det holder ikke til å behandle alle disse temaene på en noenlunde tilfredsstillende måte. 

Fatland skriver imidlertid godt, og hvis du har gått glipp av andre utgivelser om 22. juli, vil du få en god introduksjon til mange av de sentrale temaene her. 

STEN INGE JØRGENSEN 

Visste du at ... 
Blant deltagerne på AUFs sommerleir på Utøya i fjor var det representanter for ungdomsavdelingene til søsterpartier fra mange land rundt om i verden. 
To kom fra Georgia, bare én reiste hjem. 
23 år gamle Tamta Liparteliani ble drept. 
