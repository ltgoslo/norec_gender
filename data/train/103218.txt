Perle om å fange fluer
Oversatt av Erik Ringen 182 sider Kr. 
299,- Spartacus 

Hvem hadde trodd at en av årets beste bøker skulle handle om å samle på blomsterfluer? 

Den svenske forfatteren og blomsterfluesamleren Fredrik Sjöberg forlot som ung mann jobben som rekvisitør på Dramaten og bosatte seg på øya Runmarö i Stockholms skjærgård. 

I tillegg til å arbeide som oversetter og kritiker begynte han å samle på blomsterfluer. 
Bare i Sverige finnes det minst 4424 registrerte fluearter, av disse er 368 blomsterfluer. 
Arten kjennetegnes ved at de ofte etterligner utseendet til veps og bier. 

Sjöberg har ved hjelp av håv og en Malaise-felle på syv år klart å fange 202 arter, alle på den vesle øya i skjærgården. 
Nettopp Malaise-fellen danner en sentral bihistorie i denne selvbiografiske teksten. 
René Malaise var en legendarisk svensk eventyrer og insektforsker som var svært berømt på 1930-tallet etter sine ekspedisjoner til Det fjerne østen. 

I dag er navnet hans først og fremst knyttet til fellen han oppfant og som er sentral i alle entomologer og fluesamleres liv. 

Det som løfter denne boken til noe mer enn en tørr innføring i fluefangst, er Sjöbergs glitrende penn, hans evne til å se det store i det lille, fremført som en lidenskapelig hyllest til det å samle på noe. 
Litterært er dette på høyde med de beste romanforfattere, med gode språklige bilder og fine naturobservasjoner. 

Forfatteren skriver med humor og klokhet om livsvalg, egenrådige mennesker og om å elske øyer. 
Slutten på boken er spennende som en thriller, idet forfatteren blir dratt inn i Malaises siste store lidenskap som kunstsamler. 

En perfekt bok i å lese i sommer, enten du ligger i en eng med fluer eller ikke. 

GABRIEL MICHAEL VOSGRAFF MORO 
