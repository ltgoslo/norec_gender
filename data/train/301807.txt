Anmeldelse:«Svin» er en dekkende tittel på Carl-Johan Vallgrens nye thriller 

God thriller om demokratiets skyggesider. 

Det er vanskelig å lese Carl-Johan Vallgrens «Svin» uten at tankene går til Jens Lapidus' kritikerroste Stockholm Noir-trilogi. 
Vi befinner oss i den svenske hovedstadens mest belastede drabantbyer, blant halliker og prosituerte og heroinister og yrkeskriminelle. 

Her er folk fra hele verden stuet sammen, og det er denne særegne sosiologien og hva den fører til som Vallgren har satt seg fore å beskrive. 

Livet på gata 

«Svin» mangler det karateristiske språket som var så virkningsfullt i Lapidus' trilogi. 
Vallgren skriver mer konvensjonelt, men han skriver godt og han kan mye om den verdenen han beskriver. 

Livet på gata 

Romanen åpner med planleggingen av et ran. 
Finske Jorma og hans østeuropeiske venn Zoran blir tipset om en pengetransport som skal være et enkelt bytte, men ranet mislykkes, antakelig fordi noen har varslet politiet på forhånd. 

Omtrent samtidig oppsøker den jødiske eksheroinisten Danny Katz sin gamle venn Ramón og hans kjæreste Jenny. 
De to har kommet over et større parti heroin som de har bestemt seg for å selge. 
Men Katz finner Ramón død av en overdose og Jenny er forduftet. 
Jakten på Jenny fører ham inn i pornoindustrien, den bringer ham i kontakt med hans gamle venninne Eva, som nå jobber i Økokrim med en sak som involverer korrupsjon i det svenske politiet og menneskehandel fra Balkan - og den avdekker at det finnes skruppelløse kriminelle også på Stockholms solside. 

Nedrige og tarvelige 

«Svin» er på alle måter en dekkende tittel på Vallgrens thriller. 
Den handler om de nedrigste menneskelige aktiviteter det er mulig å forestille seg. 

Nedrige og tarvelige 

Det er en kompleks historie med høyt tempo og stor spenning. 
Ganske lenge er mye uklart for leseren, men Vallgren får de ulike handlingstrådene til å flyte uanstrengt sammen, og det er først når de store sammenhengene begynner å bli tydelige at denne romanen går fra å være ganske god til å bli virkelig god. 
