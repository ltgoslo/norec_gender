Bokanmeldelse:Péter Esterházy: 
«Ingen kunst» 

Ungarns store stemme har skrevet om forholdet mellom en døende mor og hennes sønn. 
Med en god porsjon fotball og historiefortelling. 

Roman 181 sider Kr. 349,- Agora 

Peter Esterházy (f. 1950) er Ungarns store litterære helt, særlig etter tungvekteren «Himmelsk harmoni». 
Den omhandler Ungarn gjennom syvhundre år, sett gjennom egen familiehistorie. 
«Ingen kunst» forteller også om hjemlandet, om kommunistisk diktatur og om fotball. 

Fortelleren - en sønn - går turer gjennom Budapest, spiser søndagsmiddager og snakker med sin mor. 
Hun er operert, og sønnen sitter ved sykehussengen. 
De vet begge at døden nærmer seg for henne. 

Hun snakker om Ungarn i femtiårene, om en spektakulær familiehistorie og ikke minst om fotballspilleren og nasjonalhelten Ferenc Puskás. 
Han var morens venn, og vennskapet redder i romanen hele familien. 

Esterházys skriver godt. 
Det hviler en letthet og en selvsikkerhet i hans betraktninger av både hårreisende og helt hverdagslige hendelser. 
Han foretar imidlertid litt mange krumspring, både i tid og rom, og romanen krever nok både en konsentrert leser med kunnskap om både fotball og Ungarn. 

Sammenlignet med hans tidligere romaner er denne langt mer fragmentert og leken i formen. 
Oversatt av Kari Kemény. 
