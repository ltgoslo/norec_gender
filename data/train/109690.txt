Bokanmeldelse:Karin Fossum: 
«Natten er et annet land» 

Karin Fossums nye diktsamling - hennes tredje over et tidsrom på snart 40 år - er et studium i misantropi, fremmedgjøring og eksistensiell bitterhet. 

Dikt 50 s. Kr. 199,- Cappelen Damm 

I så måte kunne den vært skrevet av hovedpersonen i hennes mesterlige psykologiske kriminalroman «Jeg kan se i mørket», fra i fjor. 

Dikter-jeget i denne samlingen er et menneske som har sett og opplevd mer enn nok. 
Det er en person som kjenner menneskenes svakheter og svikefullheter, og som ikke har noen annen medisin å stille opp imot sine erfaringer enn den stilltiende gjennomskuerens beske vin: jeg kjenner dere, jeg har sett hva dere er i stand til å gjøre, og jeg tar konsekvensen. 

Jeg avslører dere ved å utlevere dere til min poesi, til mitt skarpe blikk og min skarpe penn. 
Enkeltmenneskets naturlige empati for sine livsomgivelser, sine medmennesker og den jordiske eksistensen i sin alminnelighet er fremmed landskap for dette forbitrede, innkapslede og dypt inn i sjelen sårede dikterjeget. 

Det er sterk lesning, og det er en lesning som vekker ettertanke, selv om det ikke akkurat er nytt tankegods. 
Fossum fremfører sine dikt i klassisk modernistisk form. 
Fremmedgjorte, men ikke så det går ut over språket og forståeligheten. 
Hun har altså sine ord i behold, og det på mer enn én måte. 

Visste du at ... 

Karin Fossum debuterte som lyriker allerede i 1974, da som Karin Martinsen,med «Kanskje i morgen», en samling institusjonsdikt som ga henne Tarjei Vesaas' Debutantpris. 

På slutten av 70-tallet ga hun ut enda en diktsamling, før hun gjorde karriére med en lang rekke psykologiske krimromaner som er oversatt til mange språk. 
