Anmeldelse:Hilde Kramers illustrasjoner løfter den småsøte pinnsvinboka mange hakk 

Pinnsvindrama på motorveien. 

«Nært, varmt og trygt» er ordene Aschehoug bruker for å beskrive «god natt»-serien sin — bildebøker som skal skape magiske øyeblikk på sengekanten. 

Thorvald Steen og Hilde Kramers første bildeboksamarbeid er nært og varmt, men kanskje ikke helt hva jeg vil kalle trygt. 
Ta det som et kvalitetstegn. 

Det handler om et pinnsvin-søskenpar som våkner i grålysningen. 
Lillebror vil overraske mamma med «noen deilige tusenbein», men søsteren er skeptisk: 
For å få tak i slikt, må de forsere motorveien. 

Sterkt illustrert 

Sterkt illustrert 

Billysene gir et trolsk gjenskinn til pinnsvinpelsen. 
Slik skapes en fin kontrast mellom natur og menneskeskapte farer. 

Naturen og bilene er realistisk tegnet, men pinnsvinene er Disney-aktige: 
De går på to og har store Donald-øyne. 
Det gjør det nok lettere for barneleserne å identifisere seg med dem, mens farene virker høyst reelle. 

Morsom å lese 

Morsom å lese 

Aller best fungerer det når teksten blir en del av det visuelle uttrykket, som når bilhjulene dundrer mot søsknene, mens de skriker «Å nei! 
Å nei! 
Å nei!». 
Bokstavene fyller siden og gir en følelse av at ordene ringer i ørene. 

Alt i alt en stemningsfull og spennende bildebok, morsom å lese høyt og lett å relatere seg til for de yngste. 
