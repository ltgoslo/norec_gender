Bokanmeldelse:Vera Lie: 
«Terroristen uten ansikt» 

Utgangspunktet for denne spenningsromanen er på samme tid smakløst og spektakulært. 

Spenningsroman 472 sider Kr. 349,- Forlaget Brant 

Et terrorangrep i Holmenkollen under VM i skiskyting i 2014 tar livet av et stort antall tilskuere, og ikke minst av Norges konge(!) 

Det skal vise seg at angrepet er utført av krefter som har interesse av å legge skylden på palestinerne, og motivene for dette igjen går helt tilbake til terrorgruppen Svart september og deres ugjerninger. 

Blant dem som kan avsløre denne sammenhengen, er det unge paret Kristin og Ahmed, som ligger på Ullevål sykehus med store skader. 

Opp i denne heksegryten kastes nyhetsredaktøren og journalisten Emma Øverby i avisen DG. 
Hun kontaktes snart av en sentral person som trenger et sted å plante opplysninger i forbindelse med terrorangrepet. 
Det dreier seg om avslørende informasjoner om hemmelig samarbeid mellom sikkerhetstjenestene i flere land, deriblant Norge. 

Som krimheltinner flest har Emma i tillegg sine personlige problemer å stri med. 
Det omfatter blant annet en notorisk utro ektemann, mørke minner fra ungdommen og intriger på arbeidsplassen. 

Skildringene fra avisen DG er blant bokens aller svakeste partier. 
En ting er at DG er blitt til som et resultat av en fusjon mellom Dagsavisen og Se og Hør(!), en annen ting er at det tydeligvis er en løssalgsavis som leveres på døren, en tredje ting er at dette er blitt landets største avis. 

Men aller minst troverdig er de såpeoperaaktige skildringene fra selve redaksjonen, der styreformannen sensurerer artikler og journalistene midt oppe i en nasjonal katastrofesituasjon bruker tiden sin på intern krangling og allmøter om omorganisering. 

Forfatteren pøser ellers på med noen litt abrupte spenningsscener, platte sex-motiver og karikerte persontegninger. 

Så selv om boken er greit skrevet og lett å lese, blir sluttinntrykket en uheldig mellomting av patetisk og hardkokt. 
