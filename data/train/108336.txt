Gull mellom to permer
Roman, oversetter: 
Agnete Øye, 374s., kr. 368,-, Pax 

Intet er nytt under solen. 
Historien gjentar seg, men aldri helt på samme måte. 
Intet er nytt under solen. 
Historien gjentar seg, men aldri helt på samme måte. 

Rose Tremains elegante, symboltunge, spennende historiske roman «Fargen» har mange pekere til vår tid. 
Den handler om alminnelige fattige menneskers lengsel og streben etter å unnslippe fattigdommens åk via emigrasjon, nybyggerslit og lykkejakt, akkurat som nå. 
I Tremains bok er det engelske mennesker som gjør denne reisen til New Zealand på midten av 1800-tallet, som hjelper på vår empati med dem som i dag reiser motsatt vei til oss for å søke lykken. 

Ekteparet Joseph og Harriet Blackstone og svigermor Lilian emigrerer. 
Strevet med å bygge en farm mislykkes, ekteskapet faller fra hverandre, og Joseph bryter opp for å søke lykken som gullgraver på den sørligste øya på New Zealand. 
Harriet og Lilian overlates til sin skjebne. 
Så går det sånn som det ofte gjør. 
Den som systematisk søker lykken, mislykkes, fordi alle kan ikke ha flaks, mens andre bokstavelig talt ramler over gullåren. 

En spesiell leseglede er det å nyte sterke, historisk troverdige kvinneskikkelser. 
Forfatteren har også fargesterke skildringer av det fantastiske, eventyraktige landskapet vi har kunnet beundre i filmene om «Ringenes herre». 

Ekstra pluss for beskrivelsene av jordbruks-og gullgraverstrev og en vakker uventet kjærlighetshistorie. 
Alle trykkfeilene på slutten av boken er et irritasjonsmoment. 
Utmerket oversettelse er levert av Agnete Øye. 
