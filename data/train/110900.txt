Åndeløst i Cape Town
Deon Meyer: 
«13 TIMER» 
Oversatt av Eve-Marie Lund Tiden 403 s., kr. 379,- Den unge amerikanske jenta løper for livet gjennom Cape Towns gater. 

Forfølgerne, et kobbel unge menn, har nettopp skåret strupen over på venninnen. 
Dødsangsten gir beina hennes vinger. 
Men de haler innpå. 

Samtidig våkner den tidligere berømte artisten Alexa Barnard i tung bakrus, med ektemannen liggende død på gulvet ved siden av seg, og en pistol urovekkende nær sin høyre hånd. 
Hun er et alkoholvrak. 
Han er en berømt plateprodusent og notorisk utro. 
Kan hun ha skutt ham i et sjalusianfall i fylla, og deretter fått blackout? 

Drapsetterforsker Benny Griessels dag starter med to drap og en melding om en ung amerikansk turist i livsfare. 
Selv har han sitt å stri med etter at kona forlot ham på grunn av hans hang til flasken. 
Nå har han vært tørr i fem måneder, men kona nøler med å ta ham tilbake. 
Drap på kjendiser og amerikanske turister står ikke akkurat øverst på ønskelisten. 
Det gjør de heller ikke hos hans overordnede, som frykter medieoppstyr. 

Den flyktende amerikanske jenta er plutselig som sunket i jorden, og forfølgerne hennes unngår politiet mens de fortsetter jakten, stadig ett skritt foran Loven. 
Kan det være snakk om informasjonslekkasje fra politiets egne rekker? 

Deon Meyer har et uvanlig godt grep på forfølgelseshistorier. 
Og hans innsiktsfulle iscenesettelse av spesielt sørafrikanske sosiale konflikter hvor både raser og kulturer, nasjonaliteter og språksamfunn står mot hverandre, gir romanene hans en originalitet ved siden av selve handlingsforløpet, som gjør leseropplevelsen ekstra interessant. 

KNUT FALDBAKKEN 
