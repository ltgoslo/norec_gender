Tam parodi
307 sider. 
Kr. 329,-. 
Cappelen. 

Skrekkroman som ligner en amerikansk b-film i bokform, men parodien på norsk miljødebatt mangler kraft og brodd. 
Les også: 
Grøsser med isbjørner 

Handlingen utspiller seg i 2012 og 2013. 
Siv Jensen er statsminister i Norge og isbjørnen er utryddet. 
Tror man. 
Sannheten er imidlertid at isbjørnene er i ferd med å invadere det norske fastlandet og har satt kursen mot Oslo. 

Bokens forteller, den 25 år gamle David, tar del i et vanvittig prosjekt for å lage et gigantisk Jurassic Park-aktig reservat til de stadig mer aggressive og intelligente menneskeetende bjørnene. 

Under ledelse av en gal professor og en hotellkonge med et brennende miljøengasjement til forveksling lik Petter Stordalen, en mann med både «flere og større tenner enn de fleste mennesker», føres kampen mot både overivrig senterungdom, samer og jakthungrige bønder. 

Nærum leker seg med referanser til skrekk og splatter-filmer, men selv om kroppsdeler rives av og blodet spruter fra avrevne lemmer, blir dette aldri en skummel bok. 
Det skyldes antagelig den ironiske distansen og det åpenbare faktum at isbjørner er litt for søte. 

Det kan ellers virke som om Nærum har brukt opp sine artigste poenger på fredagskveldene i NRK, for det er langt mellom godbiter som denne: 
«Jeg skammer meg over å innrømme dette, men lukten av brent arbeidsgiver gjorde meg sulten.» 

Det er synd at ikke Nærum tør å være råere og skarpere i det han skriver, for han skriver og tenker godt. 

Også uavhengig av de kommersielle hensiktene, virker det som han er oppriktig engasjert i miljøspørsmål og isbjørner i sin alminnelighet. 

Skulle han først skrive en slik bok, burde han ha våget ikke bare å røske hodet av en anonym statsråd, men heller gått for den kvinnelige statsministerens miljøfiendtlige hode. 
Men det er kanskje å gå for langt for NRKs fredagsprins, som risikerer å komme på lag med sine ofre? 

GABRIEL MICHAEL VOSGRAFF MORO 
