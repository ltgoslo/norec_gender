Bokanmeldelse:Helene Uri: 
«Rydde ut» 

Helene Uri arbeidet med en roman om Ellinor, en lingvist fra Oslo som drar til Finnmark for å forske på samiske språk, og livet omskapes. 
Så skjedde nesten det samme med henne selv, hun oppdaget at hun var av sjøsameslekt. 

Roman/familiedokumentar 258 sider Kr. 379,- Gyldendal 

Hun nærmer seg det private med varsomme skrivefingre, savnet etter mor er hudløst til stede i teksten og gir den en varm glød. 

Både forfatteren og hennes hovedperson har døende foreldre, hele prosjektet er en oppfordring til å dokumentere livshistorier før det er for sent. 

Siden Uri skriver med solid grep om språk og metaforer, blir den svært intime fortellingen om hennes eget hverdagsliv og lengsler aldri klam eller banal. 

Men stakkars Ellinor må tåle å leve helt på grensen til underholdningslitteraturens utposter, særlig da hun møter samiske «hekser» og en staut villmarksønn med erotisk naturtalent. 

Det er mulig at Uri burde stolt på fortellerkraften i sin egen prosess og at Ellinor er puttet inn av hensyn til et gammelt løfte om aldri å skrive noe nakent selvbiografisk i romanform. 
