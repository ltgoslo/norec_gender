Den alvorlige leken
345 sider, Kr. 199,- Vinner i Gyldendals konkurranse om beste kjærlighetsroman. 

En uredd roman som blir en ung forfatters «dagbok». 
Debutant Edy Poppy skal berømmes for et visst guts, idet hun entrer offentligheten med kunstnernavn, teatralsk nakenbilde på bokomslaget og en heftig tittel. 

Men staffasjen kler prosjektet i en leken og risikovillig debutroman, som mener alvor. 
«Anatomi. 
Monotoni» handler om norske Vår og franske Lou, som giftet seg unge og bor i London. 
De skal ha et åpent forhold, på alle måter, med elskere og elskerinner. 
Men utroskapsleken blir en trøblete balansegang, en kjærlighetspantomime med mange nyanser. 

Romanen handler også om romanen som Vår holder på å skrive, om sitt alter ego Ragnhild, som for sikkerhets skyld er Edy Poppys døpenavn. 
Herfra flettes det inn passasjer om oppvekst i Bø, en brann, Frankrike og erotikk - i samspill med resten av teksten. 

Vi følger 
Vår i et dag-til-dag-forløp, i kortere prosadeler som gir en fin rytme. 
Romanen er ikke uten skjønnhetsfeil, men klarer å fange en livsfølelse som tåler et par klisjeer. 
Man kunne irritert seg over det Nietzsche-siterende kunstnerparet, men den erotiske leken i bohemuniverset fungerer. 

Romanen viser tenner og humør, som i skildringen av cellokomposisjonen «The Sexual Life of Plants». 
Mest slående er fortellerstemmen til Vår, som «vil være en uredd liten spiller». 
En person som ikke unnskylder seg for å innta både subjekt- og objektposisjonen - seksuelt, kunstnerisk og ellers - blir fremstilt med en befriende letthet i språket. 
Det kan bli interessant om Edy Poppy har mer på hjertet. 

SUSANNE HEDEMANN HIORTH 
