Hensynsløs selvutlevering i Jahn Otto Johansens bok om opphavet
En litterær variant av «Hvem tror du at du er». 

Du som husker Jahn Otto Johansen på høyden, med sigar i kjeften og brennevin i glasset, prøv å se ham for deg som «slem» og «syndig» guttunge, pisket med rumpa bar og hodet i dass! 

Nei, det er vanskelig å forestille seg. 
Men sånn var det å vokse opp i Porsgrunn for 80 år siden med en overspent far, besatt av pinsebevegelse og småborgerlighet. 

Det meste var synd hjemme hos Jahn Otto; ikke bare hardingfela, også akademisk utdannelse og Alf Prøysen var synd, i hvert fall adifora – noe uønsket, noe som ikke var bra. 

Tabloid 

Denne tabloide innledningen er ikke tatt ut av sammenhengen, men står godt til Jahn Otto Johansens selvutleverende nye bok, som også handler om jakten på en ukjent, unevnelig farfar og identiteten til en avvisende, reservert og iskald kvinne som ble nazist – forfatterens farmor, Marie. 

Vi få således syn både på den store og den lille Jahn Otto Johansen i denne selvbiografien, tilrettelagt som litterær variant av TV-serien «Hvem tror du at du er?». 

Men noe litterært storverk er det ikke, og de 180 sidene rager heller ikke høyt blant forfatterens mange bokutgivelser; visstnok 60 i tallet. 
Prosaen, ofte korte hovedsetninger, ligger på et jevnt og behagelig nivå. 

Her handler det om krig og kaniner: 

«Vi hadde mer enn nok gress i hagen til kaninene. 
Det var min jobb å gi dem mat. 
En dag hadde en av kaninene rømt. 
Far ble forskrekket. 
Han måtte få tak i den før katta, og snek seg rundt i hagen med et stort salonggevær om kvelden (…). 

Så leser vi at far klarte å skyte kaninen, og deretter: 
«Far takket Gud for at alt hadde gått bra.» 

Dette er språk som kan minne om tekstene i skolens lesebok. 
Kanskje har den profesjonelle journalisten og forfatteren Jahn Otto Johansen valgt denne tilsynelatende naive skrivemåten med velberådd hu, som det heter. 

Forfatteren som synsk 

Men dialogene er problematiske; det er ufattelig hva lille Jahn Otto hører og husker ordrett, kamuflert i denne boka med formuleringer som «kan ha sagt», «omtrent», eller enda verre «jeg ser det for meg slik». 

På side 62 har forfatteren blitt synsk. 
I en scene snakker far med matematikklæreren om unge Jahn Otto som er flink på skolen, så flink at han risikerer å få griller i hodet av all flinkheten, for gutten måtte ikke tro han var noe. 
Jahn Otto Johansen skal nå skildre en ny samtale mellom de to, og skriver: 
«Jeg ser det for meg slik: 
Lektoren hostet litt og så litt til siden for å slippe fars spørrende blikk (….). 

Johansen tilføyer riktig nok at dette var noe han fikk høre om senere. 
Da lyder farens direkte tale mer overbevisende i dette utbruddet: 

«Det er bedre at du konsentrerer deg om noe fornuftigere enn å lese Arne Garborg, som du driver med dag og natt (…) og Kjell Askildsens bøker vil jeg ikke se i huset en gang til!» 

Når ærligheten imponerer 

Men ærligheten og den detaljerte åpenheten som tilsynelatende ikke skjuler noe, nei nærmest framhever det nedrige, den imponerer i denne virkelighetslitteraturens selvutleverende storhetstid, og det skal jo noe til, da: 

Som da unge Jahn Otto spiser for mye og driter seg ut på åpen gate blant kameratene som roper «Otto», «Potto», «Pissepotta». 

Det kan tidvis bli for mye av det vonde. 
Men idet man fristes til å bla forbi, strammer den profesjonelle Jahn Otto grepet, og beretningen tar form av en slags detektivfortelling med lillebror Per Ole som Dr.Watson. 

Jakten på den mystiske bestefaren blir spennende. 
Og hvem var egentlig Jahn Ottos farmor, nazikvinnen bak de lorgnettliknende brillene og under den stramme hårknuten? 
Hvem var hennes elsker, og hvorfor forlot hun sitt barn, lausungen – Jahn Otto Johansens kjødelige far? 

Hvorfor, hvorfor? 

Igjen, hvorfor denne kulden, denne bitterheten og dette avsindige jødehatet? 
Jahn Otto er ingen blond og høyreist germaner. 
Er løsningen på gåten hevn for svik i kjærlighet? 

Eller var veien inn i nazismen en fluktrute bort fra det forkvaklede provinslivet? 

Den aldrende Jahn Otto Johansen spør seg selv og oss lesere, men gir ingen sikre svar på alle spørsmål, heldigvis. 
For slik kan disse skikkelsene fra – forgangne tider – med tidløse konflikter og merkelig sammensatte sinn leve videre i oss nåtidsmennesker, som også en gang skal tilhøre fortiden. 
