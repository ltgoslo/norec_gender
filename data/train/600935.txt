Djises for ei bok!
Forfatter: 
Tore Renberg 

Sjanger: 
Roman 

Forlag: 
Forlaget Oktober 

«Altslagsløyepissogdridibarndommenforfaenjo» tenker Rudi i et sentimentalt øyeblikk mens han biljakter på sin egen bror. 
Broren skal loppes for penger, og det er i dag det skal skje. 

Hans to nevøer i femten-sekstenårsalderen har rømt fra en voldelig far og en psykisk nedbrutt mor. 
De er endelig blitt store nok til å se sin egen elendighet, og må vekk. 
De tar inn hos onkel Rudi i et forbryterreir i Hillevåg. 
Der lever et kobbel av skadeskutte mennesker, ikke på kanten av loven, men langt utenfor den. 

Her planlegger de det store millionkuppet, mot sitt eget barndomshjem. 
Det går selvfølgelig helt galt. 
Akkurat i det livet ser ut til å ordne seg en smule for det havarerte ekteparet, mor og far til brødrene, blir sønnene årsak til en total katastrofe for nær sagt alle involverte. 
Mange av personene kjenner vi fra fjorårets mesterlige roman fra Renberg, «Vi ses i morgen». 
Men sterkest her er nok skildringen av brødrene Ben og Rikki, og av forholdet mellom dem. 
Samtidig ligger det nok absolutt an til at vi får mer om Ben i enda ei bok, han har monster-evner i seg. 

Boka er Renbergsk morsom, medrivende og engasjerende, og full av varme og menneskelighet i skildringen av et nesten umenneskelig miljø. 
