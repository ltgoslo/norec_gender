Anmeldelse:Alice Lima de Faria debuterer med en fulltreffer av en bildebok 

Formfullendt, bildeskjønn, vittig og varm. 

Det er en sånn dag. 
Robinhund vil ikke i barnehagen, og når han kommer dit går alt skeis. 
Han søler ut all melka, gir venninnen Fanta katastrofalt høy fart på huska og sparker ballen rett på Uffle. 
Det vanker bare sure miner og kjeft, selv om Robinhund blånekter: 
«Det var ikke jeg!» 

Helt beksvart er det likevel ikke i svensk-norske Alice Lima de Farias bildebok om hunden som står opp med feil labb. 
For Robinhund har en storebror som alltid står på hans side. 
Som alltid er rede til å gi trøst. 

Høy sjarmskår 

«Skyt så hardt du kan!», 

Høy sjarmskår 

Barnehagens regelrytter og nusselige sladrehank er Tjalle, som med sine «Det var han» og «Han igjen!» gjør livet tungt for helten. 
Og til sist ulykkesfuglen Uffle. 
Han er en fyr med bekymret oppsyn, som «står i veien, som vanlig». 

De skårer høyt på sjarm, disse typene. 

Billedskjønn 

Boka er uvanlig fint illustrert. 
Egenartede karaktertrekk, skjeve hus, veltede bøtter og varierende fargepalett på oppslagene: 
Alt har sin bestemte mening, alt er med og forteller. 

Billedskjønn 

Bildene - tegning og papircollage der elementene kan se ut som de er klippet ut og limt inn - utfyller perfekt den stramme teksten. 
Bildene kan si ting ordene tier om. 
At Fanta lander på Uffle når hun fyker av huska står ikke i teksten. 
En liten leser kan få gleden av å oppdage denne informasjonen selv, i illustrasjonen. 

«Det var ikke jeg! sa Robinhund» er formfullendt, bildeskjønn, vittig og varm. 
Boka handler om de dummeste og fineste tingene: 
Om sure motvindsdager, og om verdien av forbundsfeller som er der for deg, uansett. 
