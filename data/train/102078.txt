Anmeldelse:Gry Hovdenak Strøm: 
«Ordsamleren» 

Til tider godt om søskenkjærlighet og vennskap, men teksten nøler for mye. 

Roman 352 s. Kr. 349,- Gyldendal 

Debutanten Hovdenak Strøm (f.1972) er fra Arendal, og har lagt handlingen til samme by. 
Hun beskriver omgivelser og gater godt. 
Vi møter søstre i to ulike generasjoner, og de to fortellingene belyser hverandre. 
Anna og Agathe trer inn i de voksnes rekker under krigen. 

I kjølvannet av den, settes søskenforholdet på store prøvelser, og som voksen kan Anna aldri tilgi det som hendte med søsteren. 
Femti år senere vokser Charlotte og Marlene opp midt i sørlandsidyllen, også deres forhold settes på prøve. 

Charlotte er romanens hovedperson. 
Hun er prøvende ung kvinne som stadig forteller seg selv at alt hun tar i, går i stykker - også forholdet til søsteren. 
Ved romanens slutt finner hun svaret på hva som skjedde med Agathe, og det setter fart i hennes egen samvittighet. 

Som karakter forblir Charlotte ganske utydelig, og romanen er altfor nølende i sin form, spesielt i første halvdel. 
Det er mange spennende og viktige historier som skal settes sammen her, og et litt strammere grep om fokus kunne hevet fortellingen. 
Det kunne også en runde med finere sandpapir på språket, som faller i en del selvfølgelige og slitte feller. 
