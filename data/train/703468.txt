Morisse i berget det blå
Tor Morisse har en løs og ledig strek: 
Skissepreget, men likevel presis. 

«De prinsessene i berget det blå» er en fri gjenfortelling av et av de gamle Asbjørnsen & Moe-eventyrene. 
Og den løse, skissepregete tegnestilen kler eventyrets fabulerende form. 

Originaleventyret heter «De tre kongsdøtre i berget det blå». 
Det er en klassisk Askeladden-figur som er helten i historien — sjøl om han her er soldat uten navn. 
Og brødrene er erstattet med to håpløse representanter for den øvre stand; den maktsyke løytnanten og kapteinen. 
De innbilske og, viser det seg snart, ganske feige offiserene håper å finne prinsessene, gifte seg med hver sin utvalgte og deretter gå inn i rollene som rikets nestmektigste menn etter kongen. 

Prinsessene? 
De blåste bort i en snøstorm midt på sommeren. 
Og befinner seg nå i et slott voktet av skumle troll i underverdenen. 
Men vår helt, den menige soldat - Soldat 47, finner inngangen til underverdenen. 
Etter at både løytnanten og kapteinen må oppgi sine forsøk på å redde dem, så firer Soldat 47 seg ned. 

Enden på visa og hele eventyret kan den oppegående leser gjette seg til. 

Tor Morisses tegneserie passer både for barn og voksne. 
Det fins noen skumle sekvenser, men ikke tilnærmelsesvis så skumle at de små må skjermes. 
Drager samt tre, seks- og nihodete troll er neppe det verste man kan utsettes for i dag. 

Minus? 
Tre-fire noe rotete og detaljoverlessede sider. 
Samt noen ganske få språklige feil/lettvintheter. 

Pluss: 
Morisse gir de gamle folkeventyrene nytt liv i en nye og løsere drakt. 
Men med alle arketypene og de gamle moralbegrepene på plass. 
