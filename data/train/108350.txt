Frisk kanadier
Spennende møte med ny kanadisk forfatterstemme. 
Og det attpåtil på et nytt norsk forlag. 

Så får det ikke hjelpe at originaliteten nok kunne vært en smule større. 
Historien i korte trekk: 
Jack sliter med å komme over bruddet med sin mangeårige samboer Monica. 
Han legger fotografiapparatet på hylla og setter flyet sitt på bakken. 

Dermed har han også vinket farvel til sine to inntektskilder, og til alle seirer og ikke minst nederlag de representerer i livet hans. 

Så legger han ut på den klassiske bilturen vekk fra alt og på vei til ingenting. 
Nærmere bestemt over grensen til USA. 
Med seg i baksetet har han sin ikke helt tilregnelige eks-svoger Tristan og spanske Nuña med det inntrengende blikket. 
Det er duket for et klassisk trekantdrama, noe vi da også får. 

Men bokens brudd kommer da Jack forlater de to andre og setter kursen for de aller dypeste sørstatene. 
Her får en voldsom orkan, og møtet med et gammelt Hasselblad-kamera, betydning for Jacks evne til igjen å komme på sporet av sitt eget liv. 

«Mot medvind» er en roman som er spekket med sjakkspill, fiske og selvfølgelig flyging. 
Takknemlige aktiviteter for en forfatter som gjerne tyr til tung metaforbruk. 
Slik skal man nok også lese den ganske pussige tittelen. 
Men boken er snedig nok den. 
På alle måter oppløftende. 
Dette lover godt for det nye enmannsforlaget Lille Måne. 
