Henne elleringenting
Behersket og velforberedt debut i kleinkunstformat. 

Hvis det ikke var for at Store norske leksikons definisjon av "kleinkunst" som "håndverksmessig fremstilte gjenstander med kunstnerisk preg; komposisjon eller fremførelse preget av fine detaljer" var skrevet for en del år siden, mens Kenneth Moe (1987) først i høst debuterer som forfatter, kunne leksikonet gjerne ha vist til dette debutverket (det første på Pelikanen forlag) som eksemplarisk. 

Etter å ha gjennomgått forfatterstudiene både i Bø, Bergen og Lillehammer, har Moe grunnlaget i orden når han nå utgir kortromanen "Rastløs". 
Med sine 110 små sider – som aldri lar teksten fylle hele arket – stakk den seg bare av den grunn ut i en bokhøst pakket av mursteinstjukke alt-i-ett-romaner (Saabye Christensen, Harstad, Kjærstad, Michelet). 
Den har også et ytterst begrenset tematisk oppmerksomhetsfelt: 
Jeg-fortellerens monomane opptatthet av sin pågående kjærlighetssorg, seg selv og nedskrivingen av dem begge. 

I utgangspunktet har kjæresten Kari forlatt ham, og han sitter tom og deprimert igjen, utslått over den overraskende (virker det som) erkjennelsen av "at du rett og slett ikke vil ha meg". 
Resten er fort fortalt, og er Kenneth Moes framstilling av jeg-fortellerens kjærlighetssorg og savn, hans selvopptatthet og mangel på objekter for begjær og/eller en livsfølelse verdt å ha. 
Dette makter Moe å artikulere som skjønnlitteratur, ikke minst fordi det inngår i jeg-fortellerens prosjekt å skrive for å kurere behovet for litteratur, metadiktning altså. 

Jeg-fortelleren lever isolert, omgås ingen, mens alt han gjør er å skrive — som "en maur som pusser sine egne følehorn", mens han minnes Kari. 
Her er sterke følelse i sving med episentre i egen navle, underliv og eget hode, i den orden. 
Det kan nok bli vel mye "jeg" og "meg" og "mitt" der han som besatt føler på sin ensomhet, for for ham er det henne eller ingen og ingenting, men Moe har maktet å kondensere denne higenen etter en verden for to slik at det har blitt et tiltalende litterært prosjekt fra intimsfæren. 
