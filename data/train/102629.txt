Bokanmeldelse:Cormac McCarthy: 
«Frukthagen» 

Cormac McCarthys debut viser glimt av storhet, men kan ikke måle seg med forfatterens senere mesterverk. 

Roman 276 sider 379 kroner Gyldendal 

Det er alltid en interessant øvelse å lese den første boken til en forfatter som senere har blitt en litterær superstjerne. 

Amerikanske Cormac McCarthy er kjent for sitt kraftfulle språk og sine beksvarte fortellinger, gjerne sentrert rundt spørsmål om ondskapens natur, for eksempel i romanene «Ikke et land for gamle menn» og «Veien». 

Når Gyldendal nå utgir forfatterens debutroman er det nok for å tilfredsstille de mest hardbarka McCarthy-leserne og komplettere forfatterens verk på norsk. 

«Frukthagen» er en hederlig roman, som ikke kan måle seg med forfatterens beste. 

Intet nytt under solen altså: 
En debutbok er ofte et sted for utprøving og feiling, gjerne med tydelige grep hentet fra andre, i McCarthys tilfelle er William Faulkner den tydeligste inspirasjonskilden. 

Anmelderen i New York Times omtalte da også boken i 1965 under tittelen «Nok en Faulkner-disippel». 

Sammenlignet med McCarthys senere verk er «Frukthagen» en seig leseopplevelse, oppstykket og forvirrende, mer dvelende enn engasjerende. 

Den nærmest impresjonistisk fortalte handlingen følger en gammel mann, en ung mann og en gutt. 
Det er røft, maskulint, og som vanlig hos McCarthy dreier det seg om forbrytelser, skyld og nåde. 

Så mye mer er det ikke å si, for den egentlige hovedpersonen her er naturen, detaljert og uhyre presist skildret. 
Landskapet er forfatterens eget oppvekstmiljø utenfor Knoxville, Tennessee i 1930-årene. 

I dette språkarbeidet aner man kimen til en stor forfatter. 
Kanskje er det slik at McCarthy ble den stjernen han er i dag da han klarte å kombinere historiefortelleren med naturskildreren? 

Dit var han ikke kommet da han skrev «Frukthagen». 

GABRIEL MICHAEL VOSGRAFF MORO 

VISSTE DU AT ... 

Cormac McCarthy (f. 1933) har skrevet ti romaner, mest kjent er «No Country for Old Men», som ble filmatisert av Coen-brødrene i 2007. 
McCarthy blir ofte nevnt som en mulig vinner av Nobelprisen i litteratur. 
Forfatteren gir sjelden intervjuer og lever tilbaketrukket i New Mexico. 
