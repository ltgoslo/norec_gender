Bokanmeldelse:Tomas Bannerhed: 
«Ravnene» 

En oppvekstskildring fra et småbruk i Småland på 1970-tallet høres kanskje traust og kjedelig ut. 
Tro om igjen! 

Roman 402 sider 379 kr. Gyldendal 

På gården Undantaget har man i generasjoner måttet kjempe for å overleve. 
Klas er tolv år, en skoleflink gutt, interessert i bøker, naturvitenskap og ikke minst fugler. 

Det er også til fuglene han flykter for å finne forløsning når faren blir stadig sykere til sinns, og tilværelsen rakner. 

Naturen blir et tilfluktssted fra den knugende tilværelsen der forventninger om en gang å ta over gårdsdriften kveler den unge guttens gryende drømmer om et annet liv. 

Sentralt står barnets blikk på en fars seige undergang og en mors omsorgsfulle forsøk på å bevare en viss normalitet for de to sønnene. 

Fortærende angst og et stadig mer desperat tungsinn hos familiens patriark er hjerteskjærende lesning med nær bibelske undertoner og klaustrofobisk nerve. 

Når ambulansen kommer for å hente faren etter et sammenbrudd, er Klas' største frykt at den skal kjøre inn på tunet med blålysene på. 
Det er lett å bli utstøtt i et lite samfunn der skravla går og psykisk sykdom blir sett på som et svakhetstegn. 
Hvis du synes du har hørt lignende historier før, så kan det sikkert stemme. 
Bannerhed skriver seg bevisst inn i en lang rekke med farsoppgjør i litteraturen, der frykt og beundring stilles opp mot hverandre. 

Av og til kjennes det en smule forutsigbart, men forfatterens sansemettede naturskildringer og kunnskap om dyre- og planteliv imponerer. 

Opptattheten av å benevne alt ved sitt rette navn blir en måte å fastholde en slags orden på i en verden som trues av både ytre og indre demoner. 
Boken er stødig oversatt av Geir Pollen, som må ha hatt en stor jobb med å finne de riktige fuglenavnene på norsk. 

GABRIEL MICHAEL VOSGRAFF MORO 

Visste du at ... 

Tomas Bannerhed (f. 1966) vant den prestisjefylte Augustprisen i 2011 for debutromanen «Ravnene», etter å ha skrevet på den i ti år. 
Han er bosatt i Stockholm, der han har arbeidet som universitetslærer, redaktør og forsker. 
