Oppfriskende homoforelskelse
Simons skeive forelskelse frisker opp både kjærlighetssjangeren og innsikten om homofili. 

Før handlet ungdomsbøker om homofili mye om indre konflikt: 
Er jeg virkelig homofil? 
Hvordan skal jeg orke å leve med meg selv? 
Med langt flere homofile forbilder rundt oss er det ikke lenger like vanskelig verken å definere eller akseptere seg selv. 
I «Simon og homo sapiens-agendaen» er konflikten plassert mellom individ og samfunn: 
Er det best å leve skjult eller åpent? 

Den amerikanske forfatteren Becky Albertalli er psykolog med skeiv ungdom som spesialitet. 
Samfunnsengasjementet hennes ligner det vi finner for eksempel i «Mirakel» av R.J. Palacio, der hovedpersonen blir mobbet for sitt deformerte ansikt. 
Målet er å mane til respekt ved å gjøre oss kjent med mennesket bak «annerledesheten». 

Om en voksenbok hadde vært like politisk korrekt, ville den neppe vakt tilsvarende oppsikt. 
Men siden det er voksne med sans for vitamintabletter som råder i markedet for ungdomsromaner, er det knapt til å undre seg over at boken om Simon er solgt til 25 land. 

Det hjelper så klart at denne underfundige kjærlighetshistorien også egner seg for voksne. 
En homofil forelskelse frisker opp en sjanger som ellers lider under forslitte romanser. 

De aller fleste vet mer nå enn før om hva det innebærer å være homofil. 
Premisset for denne boken er at vi likevel ikke vet nok. 

Simon (17) har funnet seg en homofil samtalepartner i skolens nettforum. 
De utveksler anonyme e-poster som blir stadig mer fortrolige. 
Deres nakne tanker gir innsikt, samtidig demonstrerer guttene en herlig sans for humor. 
De to oppmuntrer hverandre i prosessen med å stå åpent frem for sine nærmeste. 

Tidligere var det frykten for fordømmelse som gjorde det tungt å «komme ut», nå er det frykten for å skuffe foreldrene og for å skille seg ut i kameratflokken. 
Det gjelder å vente til du er trygg nok på deg selv. 
Problemet er bare at Simon – allerede i bokens åpningsscene – blir avslørt av en gutt med sans for utpressing fordi han har glemt å logge seg av e-postkontoen. 

«Komme ut»-prosessen sklir ut av kontroll. 
Kontroverser følger. 
Mest spennende er det at den anonyme e-postvennen som Simon er forelsket i, vet hvem Simon er uten selv å gi seg til kjenne. 

Boken er utstyrt med et vell av referanser til mer eller mindre populær amerikansk kultur. 
For fullt utbytte gjelder det å være koblet på nett mens du leser. 
Særlig lydsporene fyller fint ut Simons personlighet, men han fremstår uansett som en varm fyr det er verdt å bli kjent med, omgitt av venner og familie som er mer enn bare statister. 

Noen av de mange replikkvekslingene kunne derimot trengt enda mer snert. 
Riktig nok er det realistisk at en fyr som Simon iblant uttrykker seg klønete, det blir bare ikke så stor litteratur av det. 

For meg falt dessuten spenningen da jeg gjettet identiteten til hans hemmelige forelskelse lenge før han selv fant ut av det. 
Slutten er likevel verdt å vente på. 
For en lengtende homse må dette gi førsteklasses godfølelse. 
