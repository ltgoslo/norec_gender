Bokanmeldelse:Sunniva Relling Berg: 
«Beina i gitaren» 

«Beina i gitaren» fremstår som noe uforløst, men forfatterens potensial er stort. 

Ungdomsroman 180 sider 249 kroner Samlaget 

Samlaget tryller titt og ofte frem nye, talentfulle ungdomsbokforfattere. 
Sunniva Relling Berg er mer enn lovende. 
Språket er solid. 
Hun skriver lavmælt og poetisk, og likner allerede mer etablerte forfattere som Ingrid Aanestad og Hanne Ørstavik. 

Som i den Bragenominerte debuten «Utfor», handler «Beina i gitaren» om kjærlighet og om ikke passe inn i flokken. 
17 år gamle 
Bo tilbringer sommerferien på hytta. 
Der møter hun uforutsigbare Hans fra skolen, som hun tidligere ikke har snakket med. 
Forholdet mellom dem er intenst og uavklart. 

Tittelen «Beina i gitaren» likner på uttrykket «å trampe i klaveret». 
Bos sosiale evner er bokstavelig talt umusikalske. 
Hun er en unote. 

Relling Berg kunne godt ha tonet ned de dramatiske effektene som innimellom slår til som et crescendo. 
Her er det snauklipping, ødelegging av musikkinstrumenter og vold. 
Det er ikke alltid nødvendig å synge høyt for å vekke leseren. 
Relling Berg kan gjerne stole mer på det gode språket sitt. 

BRYNJULF JUNG TJØNN 
