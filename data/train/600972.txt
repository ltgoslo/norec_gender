Skrekkvisjon av et fremtidssamfunn
Forfattere: 
Torborg Igland og Amund Hestsveen 

Sjanger: 
Ungdomsroman 

Forlag: 
Gyldendal 

En må antakelig være ungdom med hang til det dystopiske for å ha glede av denne boka. 
Handlingen ligger 60 år frem i tiden i Skandia, en rest av Norge, Sverige og Danmark som styres etter prinsipper formulert av Første frie leder etter Seksårskrigen. 

Det Orwellske språket «nytale» har fått gjennombrudd. 
Likvidering og drap heter for eksempel terminering, og ingen aner hva det betyr. 
Samfunnet er tvers igjennom overvåket av Sys, og utenfor murene er alt livsfarlig, hevder diktaturet. 
Vann, luft og jord er radioaktivt. 
Livet for femtenåringene i ellevte klasse er ganske innsnevret, og noen av dem blir opprørske. 
De har fremtidsnavn som Kodak, Livni, Varn og Jor. 
Alle menneskelige følelser må underkues. 
Brudd på reglene straffes med elektrosjokk. 
I klassen skal fem velges ut til å bli offiserer. 
Kodak finner ut at de øvrige blir «terminert», ikke sendt til «nordområdene» som samfunnstoppene hevder. 
Han blir helten som redder sine klassekamerater fra termineringen. 

Persongalleriet er svart og hvitt, helter og antihelter. 
Fortellingen er likefram og holdt i enkelt språk fullt av klisjeer: 
«Det hang en lukt av frykt i rommet». 
For undertegnede var det et slit å komme igjennom bokas 480 sider. 
