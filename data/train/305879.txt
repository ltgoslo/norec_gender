Hvordan kan fotball forstås i lys av klassisk litteratur og filosofi?
En fotballbok som på sitt beste skaper glitrende sammenhenger mellom to verdener som har virket fjerne for hverandre. 

De fleste er kjent med Monthy Pythons legendariske sketsj – filosofenes fotballkamp – som spiller på komikken i den tilsynelatende diametrale motsetningen mellom filosofi og fotball. 
I den anerkjente filosofen og fotballsupporteren Simon Critchleys bok «Det vi tenker på når vi tenker på fotball», derimot, komplementerer disiplinene hverandre. 

Innledningsvis skriver han: 
«mye av det jeg tror er sant i filosofisk forstand, om såpass generelle anliggender som rom, tid, følelser, fornuft, estetikk, moral og politikk, viser seg å være svært så sant også når det gjelder fotball.» 

Fra sin plass på tribunen forsøker Critchley å se spillet i en større sammenheng. 

Overtatt teatrets funksjon 

Forfatteren og sønnens fascinasjon for spillet, begge ihuga Liverpoolsupportere, går som en rød tråd gjennom boka, som stiller et sentralt spørsmål: 

Hvilken rolle har fotballen i samfunnet vårt i dag? 
Han svarer ved hjelp av flere analogier, blant annet mellom fotball og oldtidens teater, der fotball ifølge Critchley langt på vei har overtatt teatrets funksjon. 

Mens amfiene i det gamle Hellas kunne tiltrekke titusenvis av tilskuere, samles i dag folkemassene på fotballstadioner. 

Og når Liverpool utlikner mot Dortmund på overtid i Europaligaen i 2014, tar han i bruk et begrep fra gresk dramatikk: 
«Det virkelig merkelige ved vinnermålet var at det ikke føltes som noen overraskelse. 
Det var som om det var forutbestemt. 
Det føltes som skjebnen, eller et øyeblikk av deus ex machina.» 

Slik oldtidens teater ofte lot en hellig kraft åpenbare seg i stykket og forvandle handlingsforløpet, ser han i dag deus ex machina – guddommelig inngripen – i form av et avgjørende overtidsmål på Anfield. 

Et annet språk 

«Det vi tenker på når vi tenker på fotball» består av kompakte avsnitt med til dels sammensatte begreper og hyppige referanser til klassisk litteratur og filosofi. 
Boka er skrevet i et konsentrert språk med et akademisk tilsnitt. 
Det gir den en viss inngangsterskel som stiller krav til leseren. 

I tillegg til fotballinteressen bør man ha grunnleggende kjennskap til konteksten den er skrevet ut fra. 
Det i seg selv er greit nok. 

Noe av det mest spennende med Critchleys bok er nettopp hvordan han beskriver fotballens verden gjennom et ganske annet type språk. 
Her forklares fotballtaktikk med fagterminologi, teknisk ballberøring med teoretiske begreper, spillestil og lagformasjoner med subtile litterære referanser. 

Han konstruerer originale koblinger mellom fotballspillere, forfattere og filosofer. 
Beckett og Beckham, Klopp og Kant, Sartre og Zidane tilhører alle samme sfære i Critchleys tilnærming. 

Lett på etiske dilemmaer 

Et ambisiøst, kompromissløst og intellektuelt forsøk på å definere dette spillet mottas av denne leser med åpne armer. 
Allikevel byr boka på noen problematiske utfordringer. 

Tidvis blir forfatterens omgang med stoffet litt for intern. 
Her beveger tankerekkene seg litt for hurtig og flyktig mellom akademiske referanser og sammensatte begreper med kompleks terminologi. 
Forfatteren mister fotballens grønne gressmatte av syne og driver litt for langt ut i det obskure. 

Andre steder kulminerer avsnittene i kronglete og baktunge setninger. 
I beskrivelsen av fotballfansens rolle og intelligens blir Critchley litt for kryptisk: 
Ja, kanskje fotball faktisk er det eneste området av menneskelig aktivitet der den tyske filosofen og sosiologen Jürgen Habermas har rett i påstanden om den kommunikative handlings konsensusorienterte natur og det sterkeste argumentets kraft. 

Forfatteren sveiper innom de etiske betenkelighetene ved den moderne fotballindustrien i korte drag, men vier det ikke mye plass. 
Med tanke på hvilke store etiske dilemmaer som rører seg her, synes jeg det er merkelig at han ikke tar for seg disse problemstillingene i større grad. 

Briljant om Zizou 

De beste kapitlene er de som tar for seg spillets estetiske sider. 
Her turneres motivene fra fotballens arena med betraktninger fra filosofiens verden uten at leseren mister ballen av syne. 
Kapittelet om Zizou er briljant. 
Jürgen Klopps trenerfilosofi forklart gjennom Heideggers distinksjon mellom frykt og angst, åpner opp for helt nye perspektiver på den karismatiske tyske manageren. 

I denne analogien lykkes forfatteren med å artikulere en sammenheng mellom fotball og filosofi, der grunnleggende eksistensielle spørsmål belyser spillets mytologiske krefter. 

De beste kapitlene i «Det vi tenker på når vi tenker på fotball» skaper glitrende sammenhenger mellom to verdener som før har virket fjerne for hverandre. 

De dårligste kapitlene streber med å forene grønn gressmatte med abstrakt tanke. 
Her faller boka litt mellom to stoler. 
Dette er ikke en bok for den som søker lettlest fotballektyre før årets VM. 
Men trives du like godt i forelesningssalen som på fotballtribunen, er nok dette helt midt i blinken. 
