Mesteren er tilbake
Dette er en glimrende bok av en glimrende forfatter. 

Hovedpersonen, den 71 år gamle forfatteren Nathan Zuckerman, vender hjem til New York etter elleve år i frivillig eksil i New England. 
Inkontinent og impotent etter prostatakreft vil han forsøke en ny kur som kan gjøre plagene hans litt mindre. 

Under oppholdet i New York gjør han et halvhjertet forsøk på å «koble seg på» igjen - både politisk og erotisk. 
Da han oppdager en annonse fra et ungt par som ønsker å bytte leiligheten sin på Manhattan med en eiendom som hans, slår han til. 
Møtet med det unge paret Billy og Jamie bringer ham også i kontakt med den unge litteraturviteren Richard Kilman som er i ferd med å skrive en biografi om Nathans ungdomsidol, forfatteren E. I. Lonoff. 

Kilman mener å ha funnet en hemmelighet i Lonoffs biografi: 
En incestuøs affære han hadde i ungdommen med sin halvsøster. 
Avsmaken mot at dette skal «avsløres» gjør Nathans motvilje mot biografiprosjektet enda sterkere. 

Men mot hans vilje gjør dette også at han treffer igjen Amy Bellette, den mye yngre kvinnen som var Lonoffs livsledsager de siste årene av hans liv. 
Nå er hun selv en dødssyk gammel dame. 
Bellette har for øvrig en spesiell historie: 
Født i Oslo av jødiske foreldre fra Øst-Europa, flyktet under krigen til Sverige, men mistet foreldre og eldste bror i Holocaust. 
Senere har hun levd som oversetter til / fra svensk og norsk. 
En periode levde hun dessuten sammen med Lonoff i Oslo. 

Dette er en bok om litteratur, om lesing og skriving, og om nødvendigheten av å leve gjennom litteraturen. 
Det er en bok om grunnleggende usikkerhet, ukontrollerbare trusler og overilte handlinger. 
Philip Roth skriver presist og vedkommende, leseren føler selv Nathans ubehag og smerte forbundet med prostataproblemene. 

«Exit Gjenferd» er en bok der leseren må ta stilling til mye underveis. 
Enten det er fravalg eller tilvalg. 
Det er mesterlig gjort. 
