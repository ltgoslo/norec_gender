Bokanmeldelse:Siri Østli: 
«Pikekyss og djevelkake» 

Denne romanen er som den søteste kaka du spiser i år. 
Mens du ler. 

Roman 448 sider Kr. 
249,- Cappelen Damm 

Siri Østli skriver det forlaget har merket som «feelgoodromaner», og det er en merkelapp som stemmer veldig godt. 

Hun har tidligere utgitt «På høye hæler over Grønland» og «Det søte liv». 
Vi kan plassere henne sammen med underholdningsdronninger som Marian Keyes og vår egen Anne B. Ragde. 

Disse bøkene henvender seg til et feminint publikum, og med typiske problemstillinger blander de alvor og letthet med humor og mennesketyper som er næmest overkarikerte. 

Maia driver kafé med underskudd på Grønland og er sammen med Victor, som jobber for FN og er mye borte. 

Hun finner aldri helt sin plass i den store leiligheten hans på Frogner. 
Lisen er lærer og er sammen med kunstneren Lars. 
Isabella er alltid klar for en fest og havner på hevnjakt da Carl-Philip dumper henne. 

Dette hevntoktet tar uante retninger og involverer Maia, Lisen og flere andre. 
Så kan innvendingen være at dette er for forutsigbart og enkelt, og det er det også. 

Forholdene mellom venninnene er de mest troverdige relasjonene, mens for eksempel Victor og Maja virker oppkonstruerte som par. 
Men Østli er aldri kjedelig, og historien er godt tenkt og godt skrevet. 

Hun skriver frem menneskene i boken med spenst og humor. 
Selv om de ofte kan ligne skravlete parodier på seg selv, gir romanen seg ikke ut for å være noe annet enn det den er: en fortelling med en god følelse som du ikke trenger dvele ved. 

Ikke særlig litterært interessant og kanskje ikke til å ta så veldig på alvor. 
Som en god episode av den TV-serien du liker å le av, og som den kaka der du slumpa litt for mye med sukkeret. 
