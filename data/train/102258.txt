Bokanmeldelse:Ismail Kadare: 
«Den uønskede middagen» 

En kortfattet tragedie formidlet av en av Europas betydeligste forfattere. 

Roman 169 sider Kr. 369,- Cappelen Damm 

Albanske Ismail Kadare (77) levde i et av verdens mest repressive regimer helt frem til 1990. 
Det har ikke hindret ham i å bli en av vårt tids beste og viktigste skjønnlitterære forfattere og en av de faste favorittene til å vinne Nobelprisen i litteratur. 

«Den uønskede middagen» tar utgangspunkt i det som skal være en sann hendelse fra forfatterens hjemby under den tyske okkupasjonen. 
Etter å ha blitt angrepet av motstandsfolk beordrer den lokale tyske kommandanten at 80 gisler skal tas til fange, for senere å henrettes som represalie. 

Imidlertid viser det seg at kommandanten og den lokale legen er gamle studiekamerater, kommandanten blir invitert på middag hos legen og i løpet av kvelden blir alle gislene satt fri av tyskerne. 

En hendelse som naturlig nok får mytologiske dimensjoner, uten at noen helt har svaret på hva som egentlig skjedde. 
Bortsett fra at dette må ha vært en kamp mellom sterke viljer på begge sider. 
Da nazistene etter krigen blir erstattet av kommunister, starter imidlertid også de paranoide prosessene og mistenkeliggjøringen av alt og alle som ikke lar seg tilpasse den vidunderlige nye verden. 

De som var helter, er nå å betrakte som suspekte individer, og legens kontakt med tyskerne blir gjenstand for grundige undersøkelser. 
Snart eskalerer det hele i tortur, utrenskninger og henrettelser. 

Et bitende skarpt portrett av krigens og politikkens absurditet og den kollektive psykologiske forgiftningen som følger i kjølvannet av alle totalitære regimer. 
