Frihet, ulikhet og usentrale skikkelser
Boka utforsker landet hvor «alt» handler om religion, penger, abort — og et intenst hat mot Barack Obama. 

Det er The Grand Old Party — de amerikanske republikanerne - journalist Frank Rossavik har tatt for seg i sin siste bok. 
Rossavik har ikke infiltrert partiets organisasjoner eller snakket med særlig viktige skikkelser - selv om han har prøvd. 
Men som han skriver: 
«Toppfolkene gir deg bare noen korte, innøvde setninger. 
Du får mye mer igjen for å snakke med folk lenger nede i systemet». 
Vi befinner oss altså i den politiske periferien rundt den amerikanske partiet som får selv de mest ytterliggående KrF- eller FrP-ere her hjemme til å fremstå som beinharde sosialister. 
Kapitlene er oppdelt etter tema som «familien», «Texas», «våpen» og «fremtiden». 
Det er også et egen kapittel om Ronald Reagan - den ubestridte helten, eller republikanernes «åndelige oljefond», som var president fra 1981-1989. 
Rossavik gjengir små biter av intervjuer med alt fra stereotypiske menn som forakter alt ved demokratene, kvinner som mener at mannen er familiens overhode, til homofile som er imot abort og svarte republikanere. 
De to sistnevnte er uvanlige profiler ettersom vi har å gjøre med et parti hvis ledere har sammenlignet homofili med dyresex og ofte omtaler svarte som velferdssnyltere. 

Rossavik er nokså sparsom med anekdotene. 
Det er synd, fordi han åpenbart har opplevd mye. 
Som når han diskuterer sin egen homofile legning med et tvillingpar som er blitt konservative helter etter at de ble vraket fra et tv-program på grunn av sine ekstreme holdninger til homofile og abort. 
«Jeg nevner at jeg selv er homofil. 
- Cool. 
Virker vi hatefulle, kanskje? sier den ene. 
- Jesus elsker deg uansett, sier den andre.» 

Rossavik er en lyttende forfatter. 
Han graver i holdninger til svarte, velferdspolitikk, dødsstraff og dobbeltmoral, og sper på med historisk kontekst. 
Som forventet ligger Gud, patriotismen og retten til privatliv i enden av alle resonnementer. 
Fordi Blant republikanerne er skrevet av en outsider på utsiden, er den akkurat så spennende som man kan kreve ut ifra dens forutsetninger. 
