Stort om skjebner
Forfatter: 
Ingvild H. Rishøi 

Sjanger: 
Noveller 

Forlag: 
Gyldendal 

Tre søsken som er på rømmen i snøen. 
Fengselsfuglen som skal kjøpe en pute til sønnen den første helgen de skal være sammen. 
En alenemor som sliter når femåringen tisser på seg. 

Ingvild H. Rishøis tredje novellesamling består av tre ganske lange fortellinger som ser på forholdet mellom voksne og barn i noen avgjørende timer. 
Novellesamlingen beskriver tøffe hverdagsliv, og man kjenner stresset, hjertebankene og håpløsheten i hverdagsdramaene. 
Det er lettlest og enkelt, samtidig som tekstene gir en klaustrofobisk følelse. 
Novellene preges av gode persontegninger og tett komposisjon. 
Men – innimellom grenser også fortellingene til det sentimentale. 
Det reddes til en viss grad av nøkterne beskrivelser. 

Denne novellesamlingen har en stor styrke, nemlig at selv om vi får utsnitt av personenes skakkjørte liv, overlater Rishøi tolkningen til leseren. 
Der minner skrivestilen om Carl Frode Tiller, når hun klarer å vise at vår virkelighetsoppfatning er forskjellig, og at karakterer kan lyve. 
Forfatteren beskriver forholdet mellom voksne og barn, og det å ta vare på andre når man ikke klarer å ta vare på seg selv. 

"Vinternoveller" er en bok som henger i lenge. 
