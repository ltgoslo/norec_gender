Bokanmeldelse:Anna Fiske: 
«Hele dagen lang» 

Fra toppen av et kirsebærtre får man nye perspektiver. 

Barnebok, gjennomillustrert 62 sider 229 kr. Cappelen Damm 

Denne dvelende, lett filosofiske og ganske langsomme fortellingen er slett ikke uten humor og snert. 
Temaet er likevel grunnleggende alvorlig, det handler om barnets behov for å bli sett og bekreftet. 

Hvem har ikke som barn bestemt seg for å forlate hjemme sitt, bare for å straffe de dumme og urettferdige folkene man dessverre har som familie? 

Anna er for liten til å bli med søsknene på båttur. 
Mamma og pappa driver med sitt. 
Da kan de ha det så godt, alle sammen, for nå vil Anna forsvinne - opp i et kirsebærtre. 

Teksten veksler mellom frittstående, håndskrevne blokker, dialog i tegneseriebobler og bildetekster under enkeltillustrasjoner. 
Dette skaper en god dynamikk, og er visuelt appetittvekkende. 

Illustrasjonene er som alltid organiske og naivistiske, Fiskes særegne strek smelter sammen tekst og bilder til en uadskillelig opplevelse. 

Men perspektivskiftene i tegningene er ikke alltid like vellykkede. 
Den duse fargebruken i midtpartiet understreker kanskje Annas økende kjedsomhet, men kan også skape en utfordrende monotoni for de yngste. 

Heldigvis rundes boka perfekt av, både selve fortellingen og virkemidlene får ny kraft og glød. 
Super godnatta-bok. 
