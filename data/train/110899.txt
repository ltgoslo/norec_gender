Lite troverdig
Michael Connelly: 
«NI DRAGER» 
Oversatt av Stian Omland Gyldendal 737 s., kr. 379,- Et «hverdagslig» drap i forbindelse med et ran viser seg å ha forbindelser til organisert kriminalitet i det eksil-kinesiske miljøet. 
Forfatterens veteranhelt, Harry Bosch, kjente den drepte butikkeieren. 
Han sverger at den skyldige skal få sin straff. 
Selv ikke når advarslene fra mafiamiljøet begynner å ta svært konkrete former, og Bosch mottar et bilde av sin datter i den fryktede Triadens klør, lar vår mann seg stoppe. 

Man kan vanligvis stole på Michael Connelly som konstruktør av intrikate plots, og karaktertegningen er som regel kraftig, mot det overtydelige. 

Her blir plottet både utroverdig og vinglete, og Connelly gir slipp på flere av de få nyansene han mestrer, i sin beskrivelse av detektivens sinnstilstand som stort sett varierer mellom to innstillinger: 
Fra irrasjonell villskap under forbryterjakten, til sutrende selvbebreidelser når hans uproffe opptreden får negative konsekvenser for hans kolleger og familie. 

Et par actionscener med trøkk trekker opp, oversettelsen full av stilistisk rusk og rask trekker ned. 

KNUT FALDBAKKEN 
