Bokanmeldelse:Arne Svingen: 
«Fluesommer» 

Arne Svingen fortsetter å skrive vitale og gode fortellinger for ungdom. 

Roman 189 sider 249 kr. Gyldendal 

Jeg blir glad av å finne bøker for unge mennesker som både utfordrer og ivaretar lesegleden. 
Svingen har mange lesere, og bøkene er solgt til flere land. 
Ikke så rart, når han klarer å skrive fortellinger som ikke bærer preg av at det står et voksent hode bak teksten, men som umiddelbart oppleves troverdige. 

Kasper vil aller helst hoppe stav. 
Han bor sammen med mamma og en stort sett rasende og manipulerende pappa som stadig har migrene. 
En dag flytter Bentein inn hjemme hos Kasper. 
Moren hans er kreftsyk, og Bentein trenger et sted å bo mens hun behandles. 
Et vennskap er på vei. 

Det skjer ofte mange ting på en gang i Svingens fortellinger, og «Fluesommer» minner på mange måter om hans forrige roman «Sangen om en brukket nese». 

Hovedpersonene har ofte en tragikomisk tilnærming til omgivelsene, veldig tydelig tilkjennegitt gjennom språket. 
Jeg trekker på smilebåndet flere ganger samtidig som jeg synes uendelig synd på Kasper. 
Men jeg beundrer ham også, og han er definitivt romanens sterkeste kort og motor. 

Også denne gangen ser jeg menneskene i boken for meg på et kinolerret. 
Et hint til manusforfattere der ute. 
