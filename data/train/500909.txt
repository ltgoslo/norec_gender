Velformulert om sprit, kvinnekamp og sjølråderett
Norge gikk til kamp mot brennevinets forbannelse. 
Og tapte. 

I et velformulert angrep på de bakstreverske liberalister skrev Klassekampens redaktør, Bjørgulv Braanen, nylig at «som vi kjenner fra vårt eget land, var det arbeiderbevegelsen og kvinnebevegelsen som kjempet gjennom den allmenne stemmerett». 
Han utelot en bevegelse som stadig blir glemt, selv om den i sin tid var Norges sterkeste: 
Det organiserte avholdsfolket. 

Lenge før Norsk Kvinnesaksforening ble stiftet, 16 år før Det norske Arbeiderparti så dagens lys, krevde Det Norske Totalavholdsselskap stemmerett for «alle over atten aar gamle Personer, uden hensyn til Køn». 

I en ren lesefest av en bok viser Gunnar Kagge at den bevegelsen som så ofte er blitt latterliggjort som pietistisk og livsfiendtlig, også var en progressiv kraft, ikke minst for kvinnene. 
Fordi kvinnene hardest fikk merke alkoholens bivirkninger, i form av slag, spark, ødelagt økonomi og oppløste familier, var det viktig å mobilisere dem i kampen for brennevinsforbud. 

Før Kagge kommer til forbudstiden, med den ville oppblomstringen av organisert kriminalitet og åpent hykleri, går han gjennom tusen års norsk alkoholhistorie. 
Det gjør han i et språk som til tider er en stille nytelse, fullt av fine understatements og underfundige observasjoner. 
Som når han noterer at veterinærenes rett til å skrive ut sprit førte til at dyrene ble spesielt syke frem mot høytidene. 

Kagge blander den nøkterne historiske fremstillingen av avholdsbevegelsens rolle i dannelsen av det moderne norske politiske systemet med fargerike anekdoter, ikke minst fra årene mellom de to forbudsavstemmingene i 1919 og 1926. 

Hilmar Reksten bygde sin formue på spritsmugling til USA. 
Arthur Omre skrev «Smuglere» med den innsikt han hadde tilegnet seg som vanekriminell. 
Som politimann i Kristiansund arresterte Quislings senere justisminister, Sverre Riisnæs, smuglere i arbeidstiden, mens han drakk smuglersprit i fritiden. 
Han ble avslørt av en redaktør som selv nylig var arrestert for fyll. 

«Forbudstid» kan også leses som en instruktiv studie i hvor illusorisk sjølråderetten er for et lite land som trenger å handle med andre. 
Forsøkene på å tørrlegge befolkningen ble effektivt knust av vinlandene Frankrike, Spania og Portugal lenge før det første EU-direktiv nådde Stortinget. 

Om ikke annet vil Kagges glimrende bok mane til politisk edruelighet. 
