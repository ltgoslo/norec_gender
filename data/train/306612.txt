Jørn Lier Horst om løgner som faller og gamle drap som løses
«Katharina-koden» - sterk, ny William Wisting-roman. 

Jørn Lier Horsts nye roman ruller opp et mysterium som lenge har plaget etterforskeren William Wisting. 

Hvor ble det av Katharina Haugen, som forsvant sporløst for 24 år siden? 
Og hva betydde de merkelige tallene på et ark hun etterlot seg, kjent innen politiet som Katharina-koden? 

Leter og leter 

Wisting har hvert år kontakt med hennes etterlatte ektemann, Martin Haugen. 
Han er nærmest blitt en venn. 
Men hvor godt kjenner han egentlig denne mannen? 
Igjen og igjen går Wisting igjennom sakens papirer. 
Han føler at han har gått glipp av et viktig poeng, men hvilket? 

Wistings grubling får ny næring når Adrian Stiller, en fersk politimann i Kripos’ gruppe for uløste saker, på godt norsk cold cases, dukker opp i Vestfold. 
Ikke for å løse Katharina-saken, men for å se nærmere på et kidnappingsdrama som kan ha en mulig forbindelse med samme klientell. 

Skyter fart 

Den aktive Stiller tar også kontakt med avisa VG, der Wistings datter Linn blir engasjert til å lage en reportasjeserie og en såkalt podcast om kidnappingsdramaet. 
Nye brikker legges til de gamle. 
De to sakene virvles inn i hverandre, men hva er forbindelsen? 

Spenningen bygges møysommelig opp, brikke for brikke, spor for spor. 
Det er befriende å lese en kriminalroman der dette tålmodighetskrevende politiarbeidet står i sentrum, formidlet gjennom Lier Horsts avmålte, lettflytende og ujålete språk. 
Han vet dessuten hva han snakker om. 

Gåter og løgner 

Romanen dirrer av spenning hele veien mot mål, men ikke takket være oppkonstruert action eller oppfinnsom vold. 
Jakten på gåtens løsning løsning holder hjulene i gang. 

Selv når Wisting (og vi) aner sammenhengen, er det spennende. 
Historien må avrundes, men hvordan? 
Kanskje handler boka først og fremst om forholdet mellom fasade og skjult liv. 

Skjør sannhet 

I et av flere utsagn nettopp om løgnens vesen i denne boka, tenker Wisting: 

«Løgn var en bestanddel i enhver etterforskning. 
Alle løy. 
Det var sjelden snakk om direkte usannheter, men de aller fleste omgikk sannheten på en eller annen måte. 
De snakket tvetydig, tiet om enkeltheter, overdrev, pyntet på ting for å gjøre seg mer interessant, eller holdt tilbake opplysninger som satte dem selv i et dårlig lys.» 

Jørn Lier Horst er en dyktig historieforteller. 
«Katharina-koden» handler om hvordan mennesker bærer med seg sine bedrag som en maske. 
Før de en dag tvinges til å rive den av seg. 
Det som da kommer fram, er sjelden vakkert. 
