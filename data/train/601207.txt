Boken mangler det meste
Forfatter: 
Elisabeth Ihme 

Sjanger: 
Roman 

Forlag: 
Publica 

Å lese ferdig denne boken, krever utholdenhet. 
Den er rett og slett ikke verd de 190 sidene den fyller. 
Boken har noen gode stemninger, og den greske heten fornemmes fra boksidene. 
Men den har for dårlig plot, for lite handling, for lite retning og er for dårlig fortalt. 
De ulike delene henger dårlig sammen, og det skapes på ingen måte noen spenning eller forventning hos leseren om hva som kommer til å skje. 
I store deler av boken skjer det da heller ingen ting, der hovedpersonen kun gjengir historier hun hører andre fortelle. 

Første delen av boken, der flere titalls sider handler om når den fyren som hovedpersonen møter på ferie i Hellas skal tørre ta initiativ til fysisk kontakt, er med sitt dameroman-konsept likevel det beste. 
Deretter faller fortellingen fra hverandre. 
Om Hellas-bøkene til Victoria Hislop er inspirasjonen, er det langt igjen før ungdomsskolelærer Elisabeth Ihme har knekt koden. 

På hjemmesidene går det fram at forlaget Publica AS samarbeider tett med forfatterne både om den litterære og den økonomiske delen av bokutgivelsen. 

Debutboken til Ihme fra Mandal funker dessverre ikke; verken som høyverdig lesning, eller som dameroman. 
