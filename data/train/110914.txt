Livsfarlig religion
C.J. Sansom: 
«ÅPENBARING» 
Oversatt av Knut Johansen Press 583 s., kr. 379,- Fanatisme på høyt nivå og intriger på alle kanter. 
Velkommen til England 1543. 

Den fjerde boken i rekken om sakføreren Matthew Shardlake holder akkurat samme høye nivå som de foregående. 
England på 1500-tallet, under ledelse av konedreperen Henrik 8., var et livsfarlig sted der religiøs fanatisme og politisk renkespill gikk hånd i hånd. 
Denne gang har en seriemorder funnet inspirasjon i Johannes' åpenbaring, og det faller i den hardt prøvede Shardlakes lodd å skulle stanse drapene, med høy risiko for eget liv. 

Det viser seg dessuten at galskapen trolig har sett seg ut Henriks tilkommende Catharina Parr som en passende avrunding på seriedrapene. 

Sansom er en dreven spenningsmaker, og han sitter naturlig nok inne med store mengder historisk kunnskap. 
Men vel så imponerende er hans evne til å få fram til det menneskelige hos de fleste av karakterene, i en tid som må ha representert livsfare på alle kanter, både i sekulær og religiøs forstand. 

SINDRE HOVDENAKK 
