Bokanmeldelse:Fay Weldon: 
«Huset Dilberne» 

I beste fall er dette en bevisst parodi over såpeserier og «kioskromaner», i verste fall har Weldon mistet mye av sitt skjønnlitterære grep. 

Roman Oversatt av Hilde Sophie Plau 332 sider Kr. 349,- Juritzen 

Forfatteren som i sin tid skapte TV-serien «Herskap og tjenere», synes nå å ha skrapt sammen biter som falt ned fra skrivebordet den gangen. 
Boken markedsføres da også aktivt mot publikum som liker TV-dramaet «Downton Abbey». 

Personene er både spektakulære og blodløse, fra den bitre jøden via den kåte grevesønnen til den fete rike kjøtthandlerfruen. 

Hovedhistorien handler om at adelsfamilien på godset Dilberne er i ferd med å gå konkurs, og snobbene må innse at eneste redning er om sønnen gifter seg med en styrtrik og tilsmusset ung amerikanerinne. 

Sidefortellingene synes å ha blitt til på rene innfall. 
Weldon hopper uten mål og mening inn og ut av alles hoder, og refererer usammenhengende hva de tenker og føler. 

Intriger skapes, men det meste renner ut i sanden. 
Historiene er fulle av løse tråder, og menneskenes utvikling har svak indre logikk. 
Språket er enkelt og med liten variasjon, men den småplaprende tonen kler faktisk prosjektet. 

Boken byr heldigvis også på glimt av velkjent «Fayenivoldsk» humor og ironiske betraktninger, særlig i skildringene av politiske og kunstneriske profiler fra århundreskiftet 1800/1900. 
I rekken av tablåer finnes også noen riktig underholdende og snertne enkeltscener, der tidens fordommer og hykleri skildres gjennom møter mellom mennesker som knapt er fra samme planet. 

Er man klar for en overdose nobel sjelekval under lysekroner og generelt melodrama, er det bare å løpe til bokhandelen. 
Der burde boken stå i samme hylle som norske historiske underholdningsserier, selv om disse ofte er av høyere litterær kvalitet. 

VISSTE DU AT ... 

Fay Weldon er født i 1931 i Storbritannia. 

Hun har gitt ut over 30 romaner, men skriver også for film, radio, TV og opera. 

I 2001 ble hun hedret med Commander of the Most Excellent Order of the British Empire for sitt forfatterskap 
