Bokanmeldelse:Eirik Jensen og Thomas Winje Øijord: 
«Attentatet» 

Den mye omtalte politimannen Eirik Jensens krimromandebut er ikke akkurat stor litteratur, men det kommer seg mot slutten. 

Det er to spørsmål som melder seg med en gang jeg begynner å lese denne boken: 
Hvem er det egentlig som skriver? 
Og hvor mye av den såkalte Jensen-saken skal jeg lese inn i handlingen? 
Heldigvis blir begge spørsmål mindre viktige etterhvert som boken setter seg. 

Men det er altså et faktum at den narko- og korrupsjonstiltalte politimannen Eirik Jensen har skrevet denne krimromanen i samarbeid med Thomas Winje Øijord, uten at det framkommer hvem som har skrevet hva. 
Og det er ikke til å komme utenom at bokens hovedperson Sjur Holt henter mange ytre kjennetegn fra Jensen selv. 
Den ukonvensjonelle politimannen – i boken altså – går svært langt i å inngå ganske tvilsomme avtaler med kildene sine i det kriminelle miljøet for å få has på de virkelig store skurkene. 
Samtidig som han holder kortene tett til brystet og ikke forteller sine overordnede mer enn strengt talt nødvendig. 
Og knapt nok det. 

Den forventede systemkritikken mot politiets prioriteringer kommer nesten med en gang, og her skal det trosses autoriteter til den store gullmedaljen. 
Ledelsen som Holt har å stri med er stort sett svak og inkompetent, men tro ikke at vår helt lar seg stoppe av det! 
Sammen med gode hjelpere i systemet finner han nemlig sine egne løsninger. 
Gjerne slike som balanserer helt på kanten av det tillatte. 
Det høres vel ikke akkurat helt ukjent ut. 

Handlingen i «Attentatet» starter med et spektakulært og svært voldelig ran av en pengetransport på E6, noe som setter store deler av Politihuset i alarmberedskap. 
Men som tittelen antyder bygger det også opp til et anslag mot enkeltpersoner, og det skal etterhvert vise seg at dette ikke bare handler om internasjonal kriminalitet men at det også er personlige motiver som ligger bak. 

Det er snakk om hevn, om østeuropeiske bander og om mye penger. 
Ikke veldig originalt, og på mange måter framstår også den yte handlingen mest som en anledning for forfatterne til å fortelle noe viktig om situasjonen for norsk politi anno 2016. 

Litterært sett starter boken alarmerende dårlig, med en masse klisjeer, overdreven barskhet og språklige merkverdigheter som «å rasle med jungeltrommene». 
Kvinnesynet som Jensen og Winje Øijord presenterer oss for kan vel best sammenlignes med Morgan Kane sitt. 

Men det blir bedre utover i handlingen, spenningskurven stiger og de rene actionsekvensene sitter bedre og bedre. 
Realismen i boken blir ellers ivaretatt av de mange sekvenser med spaning, bilkjøring og sporing av telefonsamtaler. 
Her for leseren en følelse av å være med på politiarbeid slik det virkelig utføres der ute i Oslos gater. 

Sjargongen og den tøffe humoren politifolkene imellom ser også ut til å ligge tett opp mot virkeligheten. 

Så jeg konkluderer med en firer denne gangen. 
Mest fordi jeg i grunnen har litt sans for fyren. 

Jensen, altså. 
Han er nesten for god til å være sann. 
