Bokanmeldelse:William Landay: 
«Til Jacobs forsvar» 

Andy Barber er visestatsadvokat i den vesle byen Newton i Massachusetts. 

Thriller 457 sider 379 kr. Cappelen Damm 
Her lever han et stille og rolig liv sammen med kona Laurie og deres 14-årige sønn, Jacob. 
Ren amerikansk middelklasseidyll. 

Til den dagen en skolekamerat av Jacob blir funnet myrdet i en park. 
Barber etterforsker drapet, og sirkler raskt inn en lokal overgriper som tidligere har tuklet med barn i den samme aldersgruppen. 
Det hele virker nokså opplagt. 

Stor blir derfor Barbers overraskelse når han brått tas av saken, fordi stadig flere opplysninger og avsløringer peker i retning hans egen sønn. 
Med «Til Jacobs forsvar», har William Landay disket opp med et mareritt av en fortelling, der det sentrale temaet er hvor langt man kan eller vil gå for å forsvare sitt barn. 
For ikke bare dukker det stadig opp flere piler som peker i retning Jacob. 
Også faren, som gir oss historien, åpner dører inn mot mørke rom i sitt eget liv. 

Snart er ryktene, anklagene, og de stadig mer pågående avhørene, i ferd med å rive den vesle familien i stykker. 
Forfatteren er utdannet jurist, og til å begynne med kan nok denne teksten virke litt tørr, med alle de juridiske detaljene og finurlighetene som storyen er pepret med. 
Men nokså snart blir det nettopp Landays omstendelighet, som sammen med en stor grad av psykologisk troverdighet, styrker drivet i boken. 

Dette er en seriøs thriller, som rører ved store og grunnleggende spørsmål. 
Samtidig er boken til tider ulidelig spennende. 
Mot slutten tar forfatteren noen kjappe grep som burde få den mest blaserte leser til å måpe. 

«Til Jacobs forsvar» er vårens heteste tips til den delen av spenningspublikummet som er lei lettvektere og usannsynlig tøys. 
