Er forsoning mulig i en nådeløs verden?Enver Djuliman har skrevet en grunnbok til dem som forsøker 

Hvordan leve videre. 

Er det mulig å nå fram til en forsoning, eller kanskje bedre, en utsoning, etter massiv vold? 
Hva er egentlig forsoning? 
Er forsoning annerledes enn tilgivelse? 
Er unnskyldninger en vei å gå? 
Hva er egentlig forholdet mellom disse måter å forholde seg til urett på? 
Dreier dette seg dypest sett om å kakke hull på fanatikere – og er det mulig? 
Hvordan skal vi forhode oss til folk som plutselig dreper barndomsvenner og naboer? 

I en verden av uhyggelig religiøst og ideologisk sanksjonert massevold (for eksempel hos IS, i Syria, Sør Sudan, Jemen, Kongo, Israel/Palestina og Ukraina), og der hittil hevdvunne regler om krigføring trampes systematisk ned – er det tenkelig at det finnes måter å komme sammen på som gjør det mulig å leve videre noenlunde sivilisert? 
Toleranse betyr som kjent å tåle, ikke å like. 
Er du tolerant, griper du ikke inn, men lar folk leve med sitt. 
Dette er et vanskelig mål slik verden er blitt. 

Bred erfaring 

Enver Djuliman (f.1959) er jurist og bosnjakk fra Mostar. 
Han er politisk flyktning i Norge, og i tjue år har han arbeidet med menneskerettighetsspørsmål og fredsbygging i Helsingforskomiteen. 
Han har også arbeidet med langvarige prosjekter på Balkan, og rapporterer om relativt mager framgang. 
Partier som støtter etnisk rensning fortsetter å ha taket på folk, skoler separeres fremdeles. 
Det er lite å hente for folk som tror på rasjonalitet, toleranse, holdningsendring og politikk som kompromiss. 

Djuliman har også vært involvert i Aserbajdsan, Armenia,Ukraina, Russland og Hviterussland. 
Med andre ord: 
Han øser av bred erfaring. 
Egenopplevelser spiller inn, men får aldri ta fokus bort fra den analytiske og historiske nerven. 

Fredsnasjon 

Djuliman foreslår detaljerte ordninger, lovverk, partier, tillitsskapende tiltak, skyldkonfrontasjoner, og veksler mellom psykologiske, historiske og filosofiske tilnærminger. 
Han møter sin egen smerte i disse kapitlene, men distansert, uten at distansen blir fremmedgjørende. 
Språket er presist og treffende – meget imponerende. 

Norge vil gjerne være fredsnasjon. 
Her er en grunnbok til alle organisasjonene i feltet. 
