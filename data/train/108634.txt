Rop om hjelp
216 sider,498 kroner. 
Eget forlag. 

Fotograf Bo Mathisen tar oss med til 20 land i sin storslåtte bok med bilder i svart-hvitt og farger. 
«Mayday» er tittelen, og det er et «mayday», et rop om hjelp, som kaller på oss gjennom bildene. 

For Bo Mathisen, mangeårig fotograf i VG, har vært verden over, dekket storpolitiske hendelser i en årrekke, samtidig som han har dokumentert de alminnelige hverdagsdramaer som utspiller seg i krigsområder. 
Boken er utgitt i forbindelse med Mathisens utstilling på Rådhusplassen i Oslo i høst. 
Her er foto fra det tidligere Jugoslavia 1992-97, Russland 1991, fra Sør-Korea 1987, Guatemala 1990, Midtøsten 1994-96, Irak 1990, Den dominikanske republikk 1995, Afghanistan 1996 og en rekke andre land. 

Det er sant som det sies at nye kriser og konflikter skyver de gamle kriser og kriger tilbake i hukommelsen. 
Med Bo Mathisen kommer de tilbake som en knyttneve i magen. 

Her er store bilder som sitter i - et av de første er av en ku som står inne i et sønderknust hjem, fra Krajina, Kroatia, i september 1995, da 150000 serbere ble fordrevet fra sine hjem som ble plyndret for at det ikke skulle være noe å vende tilbake til. 
Det sterkeste er alle portretter av mennesker, i nød, armod, syke, skadede, døde. 
Det er en pietet og respekt ved presentasjonsmåten. 
Bildene er fulle av stemning og atmosfære, og de skaper empati. 
Mathisen sier selv i boken at det som er viktig for mennesker, er det som skiller mellom liv og død. 
«Jeg skulle gjerne dratt med meg enkelte personer til steder jeg har vært, særlig dem som klager over at vi bruker penger på u-hjelp.» 
Mathisen trenger ikke dra noen med, han har ved denne boken brakt bildene og tilstandene til folk, til oss, til dem han vil nå. 
Vil noen gi en ordentlig bok til jul, er den her. 
