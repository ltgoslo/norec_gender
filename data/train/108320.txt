Omstendelig om skyggespill
Omnipax Gjennomillustrert 64 s., kr. 238,- 

Basert på egne inntrykk fra reiser i regionen, har kunstnerne Olaussen og Ousland laget en fargerik bok der asiatisk skyggespillteater står i fokus. 
Den ytre handlingen er enkel: 
Dukkespilleren Dardiri har hengitt seg til fatalismen, gammel og forlatt. 
Livet hans går mot en trist slutt. 
Men oppe i himmelen har forfedrene andre planer: 
De vil trekke i tråder og gi ham en ny sjanse. 
Og vips, så er han ung igjen, og får anledning til å prøve seg på store utfordringer. 
Dermed bringes leseren med på en lang reise, der temaene møtes og krysser hverandre på ulike plan. 

Dukkespillet fremføres slik at dukkespilleren blir både mester og marionett. 
Boken er overfylt med dagligkunnskaper, dessverre langt over grensen for det belærende. 
Forfatterens pedagogiske misjon blir til tider overtydelig, og gjør fortellingen mindre medrivende. 
Teksten er også svært lang, og ikke alltid like elegant. 
Denne leser sliter for eksempel med metaforer der sikader lyder som trompetsoloer, og er heller ikke begeistret for overdreven bruk av «...». 

Illustrasjonene er enkle strektegninger fylt med akvarell, og holdt i en ren og klar fargepalett. 
Dette kler historiens rammer. 
Likevel kan også illustrasjonene flyte litt vel mye ut, virke repetitive og til tider kjedelige. 

MAY GRETHE LERUM 
