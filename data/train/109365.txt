Bokanmeldelse:Sidsel Dalen: 
«21 dager» 

Korrupsjon, kokain og kinky sex i herlig blanding; dette er et av de beste forsøkene hittil på å skrive en skikkelig spenningsbok om det norske oljeeventyret. 

Thriller 435 sider Kr. 349,- Aschehoug 

Sidsel Dalen mikser kjente ingredienser på en frisk måte i denne velskrevne historien fra et Nåtids-Norge som skjuler dystre hemmeligheter under en tilsynelatende perfekt fasade. 

Da en sentral norsk oljebyråkrat lander avkledd på fortauet utenfor et hotell i København, betyr ikke det bare at han har hatt sin aller siste luftetur i levende live. 

Det betyr også starten på opprullingen av en enorm korrupsjonsskandale innenfor den norske oljebransjen. 
Men skandalen inneholder mer enn penger, den inneholder også organisert menneskehandel, et imponerende forbruk av sentralstimulerende stoffer og voldsbruk over alle støvelskafter. 

Sidsel Dalen har valgt seg en kvinnelig journalist som «heltinne». 
Ikke akkurat verdens mest originale valg, men på den annen side helt i tråd med genrens krav. 

Journalisten Mia Mikkelsen har et ytre som leder tankene hen mot Lisbeth Salander. 
I tillegg til Stieg Larsson mistenker jeg også Dalen for å ha lest svenskenes andre krimkonge, Jens Lapidus, godt og grundig. 

Persontegningen er ellers preget av at mennene for en stor del er svake og forfengelige, mens kvinnene tar ansvar for at rettferdigheten skjer fyllest. 

Pluss for gode miljøskildringer fra Oslo og især fra en karikert vestkant der tilværelsen kretser om sladder, penger og Botox. 

Det er sympatisk at forfatteren velger å la boken få en tilsynelatende lykkelig slutt. 
Men før den inntreffer har vi blitt underholdt både lenge og grundig. 

Jeg ser frem til mer spenning fra Sidsel Dalens penn. 
