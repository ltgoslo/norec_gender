Bokanmeldelse:Jens Lapidus: 
«VIP-rommet» 

Etter knallsuksessen med Stockholmstriologien «Cash», «Aldri fucke opp» og «Livet deluxe», er Jens Lapidus i gang med en ny serie. 

Første bind har fått tittelen «VIP-rommet», og foreligger nå i norsk språkdrakt. 

Igjen viser Lapidus at det ikke er noen tilfeldighet at han selger i bøtter og spann. 

Her har vi igjen å gjøre med en forfatter som virkelig har skjønt hvordan man konstruerer en spenningsroman som holder leseren i et jerngrep fra begynnelsen til slutt. 

Emelie er en nyutdannet advokat som jobber i advokatbyrået Leijon. 
Der det forventes at du gir hundre prosent fra dag en. 
Teddy slipper ut etter åtte års soning. 
Blakk. 
Uten utsikt til jobb eller bolig. 
Før han får snudd seg dukker dessuten skygger fra fortiden opp. 

Tre hundre tusen i svart gjeld. 
Frist: 
Seks døgn. 

En sak som hadde vært lett nok i Freddys gamle liv. 
Men ikke nå når han bestemt seg for å kjøre hundre prosent streit. 

Det ulike paret Emelie og Teddy smeltes sammen i et underlig og svært haltende samarbeid når de blir satt til å spore opp den unge investoren Philip Schale. 
Som noen har bortført. 
Eller har han bare gått under jorden? 

Igjen øser Jens Lapidus av sin viten og erfaring med mennesker i disse ulike miljøene. 
De tunge kriminelle som sitter på de lange dommene. 
Finansadelen og pappaguttene på Stureplans nattklubber i den andre enden. 
Kaoset og hatet når disse krysser hverandres grenser. 

Lapidus har roet ned litt av tøffetom-tonen fra de tidligere bøkene, og det gjør ikke noe, snarere tvert imot. 
Det bare øker en fra før av stor troverdighet. 
Den norske fanklubben vil elske «VIP-rommet», og vente utålmodig på oppfølgerne. 

Boken er oversatt av Ulrik Gundersen. 
