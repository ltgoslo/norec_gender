Om å elske noen som slår
Fordi jeg elsker deg er en ungdomsroman om et voldelig og manipulerende forhold. 
Selv i den litteraturen som ikke er myntet på noen aldersgruppe er dette et tema som altfor sjeldent blir behandlet. 
Helene Uri skriver nokså rett fram om et forhold som begynner og slutter. 
Hun driver ikke med fiksfakserier. 
Sånn sett gjør dette romanen til en ungdomsroman som er lett å følge med på, men uten at det blir uinteressant av den grunn. 

I tillegg handler romanen om en ganske ung jente, en jente i videregående skole-alder. 
Elin heter hun som treffer en gutt som kommer til å vise seg å ikke være så bra. 
Det er ikke ofte en hører om vold i relasjoner mellom så unge mennesker som i Fordi jeg elsker deg, mennesker som ikke en gang bor sammen. 

Én ting er manipulasjonen , en kan forstå hvordan den kan skjules. 
Vanskeligere er det å forstå hvordan blåmerker og blått øye kan skjules, særlig når man kommer fra så gode og kjærlige familier som Elin gjør. 
Hvordan er det mulig at menneskene rundt henne ikke ser hva som skjer med henne? 
Eller er det slik at de fornekter det, ikke vil se det? 
Blir også de lurt av den sjarmerende kjæresten hennes? 

Noe en også kan stille seg overraskende til er hvordan så unge mennesker kan elske noen så høyt at de ser bort fra den elskedes negative og skadelige sider. 
En har jo sine fordommer om at voldelige relasjoner bare består fordi mennesker er redde og usikre for det (eneste) alternative livet som man må klare på egenhånd, hvilket ikke er like aktuelt for femtenårige jenter. 
Ungdommer har da et liv med flere muligheter. 

Men en slik tanke kan også være aldersdiskriminerende. 
Alles liv, følelser og relasjoner er individuelle og viktige, uavhengig av alder. 
Dessuten er det reduserende å tro at voldelige relasjoner bare har med miljø og samfunnsmessige strukturer å gjøre. 
For er det ikke kjærlighet? 
Om enn så destruktiv den er. 
Derfor er det interessant med en roman om ungdom som opplever dette. 
Det lar oss reflektere over slike spørsmål fra et annet utgangspunkt, og det gjør at Fordi jeg elsker deg like godt kan leses av voksne som av ungdom. 
