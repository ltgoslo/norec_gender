Anmelderen blir mer utmattet enn inspirert av denne boka
Svært komplekse dikt. 

Jeg kan ikke annet enn å understreke at det er en svært krevende diktsamling Aasne Linnestå har utgitt. 
Det etableres komplekse koplinger mellom ulike elementer, og det er alt annet enn åpenbart hvordan disse henger sammen. 
Kort sagt er jeg slett ikke sikker på om jeg har forstått den særlig godt. 
La meg likevel forsøker å nærme meg noe som vedrører denne «jentungen / nei / jenta» som det dreier seg om her. 
Hvem er hu? 

Det er ikke godt å si. 
Men det er klart at «hu» er et slags punkt som gjør det mulig å undersøke møter mellom natur og kultur. 
Som når det heter: 

«fabrikkområdene endres / hu tegner kraftstasjonen med kraft / tegner bruer med stål og falkeblikk / tegner elver fulle av tårer / og raseri / tegner sølvbelagte skinneganger / under veinettet // demninga høyt over dalen / tegnes med skarpe bevegelser / og en rift» 

Vellykket enkeltdikt 

Her er «hu» en som tegner, både menneskelige installasjoner som er egnet til å herske over naturelementene, og disse elementene selv, som «elver fulle av tårer / og raseri». 
Isolert sett er dette et vellykket dikt, som jeg absolutt har utbytte av å lese og tenke over. 

For øvrig figurerer en far, en mor, en søster og en mormor: «august / blir aldri som før i tida / ljoma mormora», heter det i åpningen. 
Og dette med at hun ljomer klinger så fint! 
Jeg vil kalle dette et dikterisk blinkskudd. 

Men da må jeg lege til at det finnes lite annet som er så umiddelbart som dét i denne diktboka. 
Mange av diktene blir i overkant abstrakte, eller kanskje kan man kalle dem vage. 

Det framheves ofte med poesi at det er en sjanger som åpner for flertydighet, og at denne flertydigheten er et adelsmerke ved poesien – men i mine øyne blir det her litt for mye av dette presumptive godet. 

Vanskelig å gripe 

Men noe er verdt å trekke fram. 
Det er for eksempel en utvilsom kraft i de dialektale innslagene: «hu / som sleiker / fjelltoppen / og brenner som ei nystemt / fele». 
Eller: 
«snart skrevera over ei grense / og han ligger igjen / omgjort til kalv / den stuten». 

Uten fullt ut å forstå hvordan disse versene henger sammen med det øvrige, syns jeg det er flotte linjer. 
Men da har jeg altså håndplukket det jeg liker for å sitere i denne anmeldelsen. 

Mye annet får jeg heller lite ut av. 
Helheten i samlingen, hva som gjør at de ulike passasjene henger sammen, er vanskelig å gripe. 

Det er selvsagt vrient å skulle vurdere en bok på et slikt grunnlag, og jeg åpner for at andre kan finne helt andre ting i «Hu» enn det jeg gjør. 
Selv ender jeg opp, til tross for et par riktig fine øyeblikk, som mer utmattet enn inspirert av denne svært komplekse boka. 
