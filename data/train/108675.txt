VG løser mordgåte
Kriminalroman. 
320 sider. 
Kr 349,-. 
Gyldendal 

Igjen har Kjell Ola Dahl skutt - om ikke gullfuglen, så i alle fall en fin og fargeglad fugl. 
Hans nye krimroman er minst like god og spennende som de han tidligere har kommet med. 

Gåten presenteres ved at en kvinnelig VG-journalist en mørk kveld i et folketomt parkeringshus oppdager et lik i en bil. 
En ung kvinne ligger livløs over rattet. 

Den panikkslagne journalisten iler til politiet, men den kjente førstebetjent Gunnarstranda mener man bare står overfor et vanlig overdosedødsfall. 
Dessuten er han nedfor og trett - mistet kona si har han og røkt så mye har han også at han føler lungene er i ferd med å oppløses. 

Men VG-journalisten greier å vise at dødsfallet går tilbake på noe mye mer - på ulovlig storhandel med medisiner blant annet. 
Det kommer frem etter at det blir klart at den dreptes venn, kenyaneren Takeyo, på mystisk vis er forsvunnet fra Norge, der han har vært involvert i handel med legemidler til Afrika - midler som virker forebyggende mot HIV, men som fremkaller uhelbredelige psykoser hos brukerne. 
Politiet ledet av Frank Frølich 
- Dahls nye helt - blir nødt til å ta saken, anført av kvinnen fra VG. 
Etterforskningen fører dem til kriminelle penge- og legemiddelmiljøer i Norge - og i Kenya. 
De havner i en jungel av aksjeselskaper som alle handler med medisiner, men som alle eies av andre selskaper som atter eies av andre. 
Fristende er det underveis for politiet å gi opp - men de gjør det ikke. 

De vil ikke for noen pris at VG skal komme dem i forkjøpet, journalisten skal ikke bli den som løser gåtene! 
Etterforskningen - alltid med jenta fra VG i spissen - er drivende godt beskrevet. 
Enda bedre og mer interessante er de refleksjoner om livet i Norge og i Afrika som flere av personene gjør seg. 
- Her hjemme, sier en, går mange omkring med en følelse av tomhet, av ikke å strekke til, av melankoli. 

I Afrika er livet vilt utfordrende, nådeløst - og uhyggelig: 
Politi Frølich føler mang en gang at ingen ville merke det om han fikk en kniv i ryggen. 
Men han opplever også glitrende naturscener, sterke gatebilder, interessante mennesker. 
Som sagt: en god bok - om mord og forbrytelse, om styrtrike mennesker i Oslo som holder parties om bord i cabincruiserne sine, og om lutfattige, HIV-syke afrikanere som ernærer seg av fiskeskjeletter funnet på søppeldyngene. 

En bok både til å underholdes med. 
Og til å bli klokere av. 
