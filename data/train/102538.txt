Bokanmeldelse:Catharina Ingelman-Sundberg: 
«Svindel og multelikør» 

Denne naivistiske krimkomedien er et sprudlende oppkomme av viltre og impulsive tablåer. 
Men ønsker man seg et gjennomtenkt plot og stødig språk, bør man heller lese noe annet. 

Roman Oversatt av Kirsti Vogt 393 sider Kr. 
299,- Silke forlag 

Gæmlis-gjengen på det private aldershjemmet har fått nok av dårlig mat, sløvende medisiner, teite pleiere og gjerrige eiere. 
De tenker at fanger i fengsel har det bedre, og dermed blir Pensjonistligaen til: 
Bankran og kunsttyveri skaper spenning og livsglede i gjengen, faktisk blomstrer romantikk og matlyst også opp. 

Hele romanen er preget av en humoristisk respektløshet. 
Forfatteren leker seg gjennom sidene og frembyr revy-versjonen av virkeligheten innen både politiarbeid og kunstmiljø. 
Ingenting synes gjennomarbeidet, man vasser i logiske brister, og språket er mildt sagt muntlig. 

Tilløp til samfunnskritikk finnes, men kun på klisjépreget humre-nivå. 

Hovedpersonene er åpenbart elsket av Ingelman-Sundberg, og her ligger også kvaliteten i verket. 
Dermed bør denne boken bare nytes, ikke analyseres. 

VISSTE DU AT ... 

Catharina Ingelman-Sundberg er utdannet journalist, historiker og marinarkeolog. 
Hun har blant annet arbeidet ved Norsk Sjøfartsmuseum i Oslo. 

Hun har skrevet flere romaner og også utgitt fagbøker om vikingtid og kvinnehistorie. 
