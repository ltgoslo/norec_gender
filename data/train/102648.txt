Bokanmeldelse:Thomas Marco Blatt: 
«1920 Sørumsand» 

Thomas Marco Blatt setter Sørumsand ettertrykkelig på poesikartet med sin tredje diktsamling. 

Dikt 76 sider Kr 249,- Kolon 

Blatt, som også tidligere har tematisert relasjoner mellom mennesker og bosteder, mellom topografi og biografi, spinner her fram et knippe sanger knyttet til et hjemvendt dikterjeg. 

Flyttingen tilbake til barndommens og ungdommens Sørumsand og boligområdet på Olerud åpner for en rekke assosiative spor: de gamle kameratene de første kjærestene, det lange tungekysset, falmede reklameskilt, Glomma og de gamle fløtelensene osv. osv. 

Sangene brytes opp av andre typer tekster; en reklamesnutt for Mix Grill, en kommunal reguleringsplan, dialekttekst om Fokus Butikksenter, historiske tekster og dikt med rettstilt høyremarg der andre diktstemmer også kommer til uttrykk: en tømmerfløter, en jentevenn fra barneskolen, en sliten butikkdame osv. 

Ikke alle enkeltdiktene er like interessante, men helheten imponerer. 

Blatt skriver fram en jordnær, flerstemmig heimstaddiktning, i tråd med samlingens sentrale sitat: 
«ethvert sted har en kropp som lever/og en sjel som brenner». 

Til og med Sørumsand! 

ARNE HUGO STØLAN 

Visste du at ... 

Forfatteren debuterte i 2006 med «Slik vil jeg måle opp verden», som ga ham Tarjei Vesaas' debutantpris, og fulgte opp i 2008 med «Overalt bor det folk». 
Han spiller også fast på det norske forfatterlandslaget i fotball. 
