Bokanmeldelse:Arne Klyve og Jon Severud: 
«Ordbok for underklassen» 

Noen med «restmestringsevne» har «samsnakket» utenfor «brukermedborgerskapet». 
Neida, ingen har formulert akkurat den setningen ennå, men det er bare et spørsmål om tid, skal vi tro forfatterne av Ordbok for underklassen. 

Ordbok 125 sider 299 kr. Spartacus 

Arne Klyve og Jon Severud har lenge irritert seg over den endrede begrepsbruken i offentlig sektor, og i denne boken listes de verste eksemplene opp. 

Som de selv sier i forordet: 
«Vi har identifisert språklige virus og funnet ord som ikke burde fått asyl i noe menneskespråk, og ordnet dem i alfabetisk rekkefølge». 

Bakteppet er det såkalte New Public Management, hvor begreper fra næringsliv og vareproduksjon har blitt gjengs innen alt fra skolevesen til eldreomsorg. 

Ideen er god og treffer en nerve i tiden. 
Klyve og Severuds ordliste er full av begreper nordmenn elsker å latterliggjøre, som «bruker», «reform» og «dialogmøte». 

De har også funnet mindre vanlige uttrykk man kan få fysisk vondt av å lese, som «handlingskompetanse». 
Alle begrepene er fremstilt i en latterlig kontekst, eller definert på en syrlig-ironisk måte. 

Etter at man har bladd noen sider og humret litt, kommer det imidlertid en snikende følelse av at dette blir for lettvint. 
Til ordet «anbud» hører bare en påstand om at anbud er fordyrende, og at det gikk skikkelig galt i Hordaland en gang. 

Ordet «effektiviseringsgevinst» behandles som om effektivisering kun handler om kynisme og menneskeforakt. 
Det skilles heller ikke mellom idiotiske uttrykk oppfunnet av tullete konsulenter, og begreper som tross alt gir mening. 

«Samtykkekompetanse» klinger definitivt ikke godt, men for de som skal ta stilling til om en dement person skal ha medbestemmelse når en verge utnevnes, var det kanskje det beste ordet de fant? 

Ordbok for underklassen er morsom, men strengt tatt bare nachspielvarianten av det grundige verket kritiske lesere hadde fortjent. 
