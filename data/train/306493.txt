Datteren løper på dør, og fortelleren røper at de sinte replikkene er de siste de skal utveksle
Heidi Lindes nye roman utspilles i dramatisk landskap på Vestlandet. 

Heidi Lindes nye roman er fortalt på en måte vi kjenner fra flere filmer, en stil som er utført med mesterskap i Robert Altmans «Short Cuts» (1993) eller Paul Haggis’ «Crash» (2004). 
Vi møter mennesker i dramatiske situasjoner i kryssende kapitler. 
Etter hvert viser det seg at disse personene krysser sine veier og blir en del av hverandres skjebner. 

Opptakten er et brudd mellom en mor og en 16 år gammel datter, med den følge av datteren løper på dør. 
Den allvitende fortellerstemmen røper at replikkene som smeller i veggene, er de siste de skal utveksle. 
Men hvordan og hvorfor det ender slik, får vi ikke vite før boka nærmer seg slutten. 

Utsnitt av liv 

I mellomtida får vi del i mange menneskers liv; et ektepar, en lege, en student, en fange, en jente på leting etter sitt opphav. 
Sakte, men sikkert viser det seg at de utsnittene vi får av deres liv, har tilknytning til unge Kaja, som forsvinner ut døra i barndomshjemmet og blir borte i bygdelandskapet i Sogn og Fjordane. 

Mange av historiene minner om noveller. 
De skildrer avgjørende situasjoner. 
Følelser folk forsøker å holde inne., blir utløst. 
«Ikke lag noe drama, nå,» lyder en replikk i boka, og da vet vi jo at det brenner et eller annet sted. 

For mye hverdag 

Kanskje kunne litt for mange partier i boka vært intensivert, eller knappet ned. 
Det blir mer hverdag og flere ord enn sjangeren har godt av. 
Språklig må også Linde ha stått overfor et avgjørende valg. 
Skal personene skildres med innlevende - og forskjellige - stemmer, eller skal framdriften besørges av en almen røst? 
Hun har valgt det siste. 

Intrigen er velkonstruert. 
Temaet er mer diffust. 
Handler dette om å ikke komme utenom sin skjebne? 
Eller om at livet er fullt av luner og tilfeldigheter? 
Kanskje det er akkurat dette forfatteren forsøker å utforske. 
