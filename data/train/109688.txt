Bokanmeldelse:Anthony Horowitz: 
«Silkehuset» 

Nyskrevet Sherlock Holmes-mysterium for blodfansen. 

Krim Oversatt av Kari og Kjell Risvik 318 s. Kr. 349,- Juritzen forlag 

Vi er tilbake i viktoriatidens London. 
Gul, tykk skodde fyller gatene, og opiumsbuler og gatebarn karakteriserer bybildet. 
En kunsthandler blir truet på livet, og snart befinner Holmes og hans trofaste følgesvenn, Dr. Watson, seg i en floke som skal involvere et barnehjem for gutter, flatluebanden fra Belfast - og det kriminelle nettverket Silkehuset. 

Forteller er sympatiske Dr. Watson, og det gir den rette avstanden til mesterdetektiven Holmes som kan bli irriterende bedrevitende og selvsikker i lengden. 

«Silkehuset» må ha vært en tilfredsstillende prosess for forfatteren. 
Ikke bare har han fått skrevet i malen til en av sine store inspirasjonskilder, Conan Doyle, men han har også høstet anerkjennelse for resultatet i hjemlandet Storbritannia. 
Som leser oppleves det som underlig å lese en bok med en annen forfatters stil, personer og ideer. 
Vil man bli bedre kjent med vitenskapsmannen Sherlock Holmes og hans biograf, Dr. Watson, bør man fremdeles gå til kilden. 

Visste du at ... 

Sherlock Holmes er en fiktiv romanfigur skapt av den skotske forfatteren Sir Arthur Conan Doyle (1859-1930). 

Sherlock Holmes er hovedperson i 60 historier, hvorav fire er romaner. 

Anthony Horowitz (f. 1955), engelsk forfatter. 
Kjent for å ha skrevet TV-serien om kriminalsjef Foyle og spionserien om Alex Rider for ungdom. 
