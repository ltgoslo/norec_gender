Bokanmeldelse:Henning Mella: 
«For konge og fedreland» 

Dette er en nøktern historie om en unggutt som avsluttet musikkstudiene for å verve seg til krigen. 

Sakprosa 297 sider 249 kr. Kagge 

Det var ikke gitt at den kristne, gitarspillende Henning Mella fra Sarpsborg skulle ende opp i Afghanistan. 
Men to år ut i studiene merket han at den gamle drømmen om å bli soldat våknet til live. 
Snart satt han på toget mot Rena og Telemark bataljon. 

I denne boken forteller han åpent og ærlig om sin motivasjon og hva han opplevde de 150 dagene han var i Afghanistan. 
Det har andre nordmenn for så vidt gjort før, men Mella er den første menige soldaten som tar pennen fatt. 

Vel så interessant er det at han hadde sitt første opphold sommeren 2010, på et tidspunkt da knapt noen tror at krigen kan vinnes. 

«Vi som er yrkessoldater,» erklærer Mella innledningsvis, «risikerer i ytterste konsekvens livet for landet vårt. 
Vi kan ende opp med å ta liv. 
Jeg mener vi derfor har både rett og plikt til å stille spørsmål ved jobben vi skal utføre på vegne av politikerne og det norske folk.» 

Med disse ordene forsvarer han sin åpenhjertige kritikk av både politikere, medier og deler av Forsvaret. 

Men Mella er ingen bitter sjel, som er kommet filleristet hjem og ønsker hevn. 
Tvert om etterlyser han bare den samme ærligheten fra øvrighetspersoner som han legger for dagen selv. 
Personlig mener han å ha vokst på oppholdet, og han skammer seg ikke over å ha vært med på en militæraksjon som i stadig større grad fremstår som mislykket. 

Boken er for så vidt heller ikke et kampskrift. 
Mellas personlige synspunkter er flettet inn i den større historien, som i fint driv forteller om soldatlivet og kameratskapet i ørkensanden. 

Ved å fortelle like mye om det dagligdagse som det dramatiske, ligger han nok nærmere virkeligheten enn de mer actionmettede skildringene vi har hørt om før. 
