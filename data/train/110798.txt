Guffen spenning
Oversatt av Torleif Sjøgren-Erichsen.Krim. 369 sider. 
Kr. 379,.-Gyldendal 

En ung kvinne blir funnet død ved et nedlagt jernbanespor utenfor Bristol. 
Alt tyder på at det handler om selvmord. 
Men etterforskeren Jack Caffery er ikke så sikker. 
Det er visse ting ved dette dødsfallet som får ham til å tenke på en gammel sak han har hatt. 
Noe senere finner man en ny død kvinne. 

Samtidig forsvinner en prominent person fra en privatklinikk der hun har vært innlagt på grunn av et litt for intenst forhold til kokain. 

Dette er utgangspunktet for Mo Hyders andre roman om etterforskerne Flea Marley og Jack Caffery. 

Jeg har ikke lest den første, og det får jeg svi for, i og med at dette er en slik serie der det hele tiden refereres til hva som tidligere har skjedd. 
Jeg lar meg irritere over slikt, men la gå. 
Mo Hayder skriver spennende, og med Marley og Caffery har hun også et fint par å skyve ut på glattisen. 
Tøffe. 
Kule. 
Men også sårbare. 

På omslaget står det: 
«En Jack Caffery-roman». 
Det kunne like gjerne stått: 
«En Flea Marley-roman». 
Ja, jeg synes egentlig at Hayder kommer mer under huden på henne enn på Caffery. 
Og apropos hud: 
Denne teksten har mengder av hud. 
Stram hud og slapp hud - og veldig død hud. 

For denne forfatteren er virkelig en av de makabre jentene som elsker å boltre seg i stygge bilder. 
Her er lik i forskjellige stadier av forråtnelse, samvittighetsfullt skildret i alle detaljer, slik at man formelig kan kjenne de ulike duftene i sin egen stue. 

Og som om ikke Flea Marley har nok med sin egen etterforskning, har hun også en bror som skaffer henne problemer av katastrofal karakter. 
Hva han får henne opp i skal selvsagt ikke røpes her, men også dette lukter det råttent av. 

Skikkelig guffen bok. 
Men spennende. 
