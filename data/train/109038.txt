Bokanmeldelser:Ole Jostein Jørgensen: 
«Ingen drømmer om Oslo» 

Natalie Portman og en snakkende hund dukker opp i nye noveller om hovedstaden. 

Noveller Kjærlighetshistorier om Norges største by 160 sider Kr. 
299,- Aschehoug 

Det er rart: 
Det føles som om Ola Jostein Jørgensen har skrevet flere av novellene til akkurat meg. 

Han debuterte for tre år siden med den kritikerroste romanen «Klassikeren». 
Denne gangen har han skrevet ti fortellinger om den norske hovedstaden. 

«Ingen drømmer om Oslo» inneholder historier fra like før og etter 22.juli-tragedien. 
Hvordan påvirket terroren innbyggerne i Norges største by? 

Svarene spriker. 
Det samme gjør novellenes stil og innhold. 

Jørgensen er til tider inspirert av argentineren Jorge Luis Borges og bruker magisk realisme. 
For eksempel innslag av en snakkende gatehund og et insektslignende monster. 

Forfatteren er best i de mer realistiske tekstene. 
Og det er disse jeg føler er skrevet til akkurat meg. 
Kanskje fordi jeg og forfatteren er på samme alder og har samme Oslo-bakgrunn: 
Vi har flyttet til hovedstaden for å studere og blitt boende. 

Jeg føler meg truffet når en hollandsk forfatter forsøker å beskrive Oslos sjel og spør høyt på et utested: 
«Hvor mange av dere er opprinnelig fra Oslo?» 

Svaret han får er: 
«Det er bare innflyttere i denne byen». 
I samme novelle dukker forresten filmstjernen Natalie Portman opp. 

Jeg kan også kjenne meg igjen i den unge mannens desperate ønske om å heve seg over det middelmådige i avslutningsnovellen «En kjærlighetshistorie». 

Han er også en tilflytter og har etter ti år gradvis skjønt at han elsker hovedstaden. 
Derfor vil han fotografere unike øyeblikk som skal vise hans kjærlighet til byen. 
Men følelsen av maktesløshet tar overhånd da han innser at han ikke har kunstnerisk talent nok. 

De beste novellene i «Ingen drømmer om Oslo» viser at Jørgensen har massevis av talent. 
