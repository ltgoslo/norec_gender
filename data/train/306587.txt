Trond Bakkevigs bok om sine år som topphemmelig fredsmekler er interessant, men mangler krydder
Gir likevel et godt innblikk i religionenes betydning i fredsarbeidet i Midtøsten. 

Sønnen min gikk på midten av 1990-tallet i Røa menighets barnehage, tilknyttet kirken der Trond Bakkevig var sokneprest. 
Da ryktene gikk om at Bakkevig skulle starte religiøse dialogmøter mellom israelere og palestinere, tenkte jeg at jeg som journalist hadde skutt gullfuglen. 
Men den gang ei. 
Forhandlingene var topphemmelige, og jeg fikk mindre ut av soknepresten enn jeg klarte å suge ut av de norske fredsmeklerne som sto bak Oslo-avtalen. 

Nå har Trond Bakkevig skrevet bok om sine tjue år som tilrettelegger og brubygger mellom kristne og muslimske palestinere på den ene sida og israelske jøder på den andre. 
Bakkevig øser av sin kunnskap. 
«Dagbøker fra Jerusalem» forteller om håp og nederlag, tro og tvil og optimisme og pessimisme. 
Som ellers i Midtøsten har tilbakeslagene vært flere enn framskrittene. 

Det er ikke lettere å drive med religiøs dialog enn med politisk fredsarbeid i Det hellige land. 
Men Bakkevig har likevel oppnådd en god del; religiøse ledere som tidligere ikke snakket sammen, sitter nå i Rådet av religiøse institusjoner. 

Hemmelig dialog 

Boka forteller om Bakkevigs virksomhet fra 1995, da overrabbiner Michael Melchior ved Det Mosaiske Trossamfunn i Oslo oppfordret norske myndigheter til å legge til rette for samtaler mellom jødiske og palestinske religiøse ledere. 
Bakkevig fikk jobben med å lede arbeidet. 

Oslo-avtalen hadde begynt å skrante, og både Bakkevig og Melchior mente de religiøse lederne i Israel og de palestinske sjølstyreområdene kunne bringe fredsprosessen videre. 
Det begynte med små steg, der bare det å finne folk som kunne snakke sammen, tok måneder. 

6. mars 1997 møttes to jøder, to palestinske kristne, to palestinske muslimer og Trond Bakkevig på det sagnomsuste American Colony Hotel i det israelskokkuperte Øst-Jerusalem. 

Nå fulgte åtte år med hemmelig dialog (med unntak av et par israelske lekkasjer), der framgangen var relativt liten. 
Men samtalene fortsatte. 
Rådet av religiøse institusjoner ble opprettet i 2005. 
Da var dialogen offentlig, og utenlandske dignitærer viste sin interesse. 

I boka forteller Bakkevig om da han talte til paven i Jerusalem i 2009 og om møter med storheter som Tony Blair, leder for den såkalte Midtøsten-kvartetten, USAs visepresident Joe Biden, USAs utenriksministre Hillary Clinton, John Kerry og Condoleezza Rice og kong Abdullah av Jordan. 

Mangler krydder 

Det står mye interessant i boka, men, men dessverre blir den til tider noe tørr og oppramsende. 
Sett i lys av alt forfatteren har opplevd i disse tjue åra, hadde jeg ventet meg litt mer. 
Og det er mangel på krydder. 
Men uansett gir den et godt innblikk i religionenes betydning og hvordan det er å jobbe med fredsprosjekter i et av verdens mest urolige hjørner. 

Hva var det så som var så hemmelig at Bakkevigs munn var lukket med sju hellige segl? 
Jo, han – soknepresten – møtte innledningsvis blant andre ledere fra «terrororganisasjoner» som Hizbollah og Hamas, i Gaza, Libanon og i Syria, noe som ikke den gang var helt comme il faut. 

Det hadde vært noe å sette på trykk for en utenriksreporter med en sønn i Røa menighets barnehage. 
