Hun er et skrivetalent utenom det vanlige
Heidi Sævareid har skrevet nok en sterk roman om usunne forhold. 

Den blakke biologistudenten Hedda (22) har mer eller mindre frivillig viklet seg inn i et forhold til den 18 år eldre forretningsadvokaten Ulf. 
På et tidspunkt begynner han å sette inn månedlige summer på kontoen hennes. 
Det plager Hedda, men hun klarer ikke å gjøre noe med det. 

Heddas forhold til Ulf kommer fram underveis i denne boka, som åpner i øsende regn på den alternative performancefestivalen Glastonbury nær Somerset i England. 

Hedda er der sammen med broren Daniel. 
Han er performancekunstner; selvopptatt, nevrotisk og upålitelig. 
Hedda har motvillig blitt med for å passe på ham. 

Hun har et nærmest tvangsmessig forhold til tarotkort. 
Der kommer stadig Djevelen og Tårnet opp. 
Hun fastslår at det betyr sammenbrudd, omveltninger, katastrofer og fall. 

Urovekkende 

Heidi Sævareid etablerer med andre ord raskt dette urovekkende og ubehagelige som har kjennetegnet romanene hennes siden debuten «Spranget» (2013). 

For den ble hun tildelt Kulturdepartementets debutantpris. 
«Bruddlinjer» er hennes fjerde roman, og hun er Brageprisnominert for de tre foregående. 
Ikke overraskende. 
Sævareid er et skrivetalent utenom det vanlige. 

Hun skriver lett og godt, samtidig som teksten er full av bilder som like godt kunne vært selvstendige prosalyriske stykker: 

«Jorden er levende. 
Det finnes et liv under bakken. 
Trærnes røtter er bleke nerver som strekker seg gjennom den svarte mulden. 
Grunnvannet er et blodtrykk. 
Havet er en lunge.» 

Prosalyrisk skildring 

Passasjen sier også noe om Hedda. 
Hun er bare fri når hun er alene i naturen, og står maktesløs overfor mennesker. 
Hun «er lik sjøgress – hun flyter med og strekker seg i strømmen». 

Sånn sett likner boka Sævareids tidligere romaner; om kvinner som vikler seg inn i usunne forhold, og der handlingen gjerne er lagt til sære alternative miljø. 

I denne boka utforsker Sævareid alternative hippie-liknende festivaler. 
Hedda ender opp i den spanske ørkenen, på den såkalte Burn-festivalen Nowhere i Aragon. 
Det er en festival for «radikal selv-utvikling», og Daniel planlegger en eksepsjonell og farlig performance under festivalen. 
Målet er å komme inn en tilstand like under bevissthetsgrensen. 

«Bruddlinjer» er mer en prosalyrisk skildring over våre eksistensbetingelser, enn en roman med en forløsende avslutning. 
Den har likevel et eget driv som skaper spenning og bærer handlingen. 

Boka er lansert som ungdomsroman. 
Faren er at sjangerbeskrivelsen utelukker eldre lesere. 
Det burde den ikke. 
