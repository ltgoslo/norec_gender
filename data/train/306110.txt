Lovende tegneserie fra lysende talent
«Nordlys» er både unorsk og helnorsk. 

Det er sjelden tegneseriedebutanter i Norge får stor medieoppmerksomhet, men Malin Falch har klart å knekke koden. 
De siste ukene har hun vært på TV, blitt portrettintervjuet i DN og mottatt begeistret twitter-ros fra Johan H. Andresen, for å nevne noe. 

Årsaken til all omtalen er at tegneseriekjempen Egmont endelig har turt å satse stort på et nytt talent, og at Falchs prosjekt er ganske unorsk, samtidig som det er heilnorsk. 

Ideen til «Nordlys» kom da Falch studerte ved en kunstskole i San Francisco. 
Ved å tegne et erketypisk norsk miljø, bekjempet hun hjemlengselen, mens tegnestilen ble preget av den amerikanske Disney-skolen. 

Referanserikt univers 

Fra første side ser «Nordlys» ekstremt innbydende og helproff ut. 
Alle kapitlene har maleriske og stemningsskapende forsider, og landskapene er så nasjonalromantiske som de kan få blitt, uten å bikke over i ren kitch. 
Bokas heltinne heter Sonja, og hun ser ut som «Frost»-Elsas ukjente lillesøster. 

Referansene er i det hele tatt mange. 
Falch har selv sagt hun var inspirert av «Peter Pan», men også «Tre nøtter til Askpeott», norske folkeeventyr, samt tegneserier som «Alvefolket» og «Amuletten» er åpenbare inspirasjonskilder. 
Dette framstår derimot ikke som noe problem, for Falch gjør det på sin egen måte. 

Mystisk gave 

Historien begynner på Sonjas konfirmasjonsdag. 
Hun er tegnet inn i et erke-tradisjonelt miljø som gjør det uklart om historien er lagt til gamledager eller nåtida. 
Det viser seg via små tegn å skulle være dagens Norge. 
Jeg syns det blir en dråpe for tradisjonalistisk, men vi oppholder oss heldigvis ikke så lenge i denne Røros-pastisjen. 

Sonjas yndlingsonkel, Henrik, kommer nemlig tilbake etter en seks måneders lang reise. 
Som gave har han med en gammel vikingnål. 
Men samme natt dukker den alveaktige gutten Espen opp for å hente nålen. 
Dermed blir Sonja dratt inn i et mystisk, parallelt univers, hvor dyr kan snakke og vikinger fortsatt finnes. 

Uklar historie 

Falch er et klart tegnetalent som har stålkontroll på tegnebrett og photoshop. 
Hun har jobbet som spillutvikler, og det bærer tegningene preg av. 
De trekker unge lesere til seg slik tv-spill gjør. 

Når det kommer til historien, er det derimot uklart hvor den er på vei etter første bok av tre. 
Boka mangler en klar intrige, en propell som gjør det viktig for leseren å lese neste bok. 
I «Amuletten», hvis suksess garantert er en viktig årsak til at Egmont har turt å satse på «Nordlys», er heltinnens oppgave klar etter noen titalls sider. 
Her famler derimot Sonja, og leseren, fortsatt rundt når boka lukker seg. 
Eventyrlig og vakkert, absolutt, men også retningsløst. 

Visuell vinner 

Siden Falch er debutant, er det lett å tilgi henne et noe ustrukturert manus og en til tider stiv dialog. 
Spørsmålet er hvordan neste bok blir. 
At det kun skal utgis tre, gjør meg litt bekymret for dramaturgien, mye må skje i bind to. 

Etter de første 157 sidene er det derfor vanskelig å si om «Nordlys» vil bli en middels, eller veldig god, serie. 
Men visuelt sett er den en vinner, og det alene gjør bok én verd å lese. 
