Er bokas aktualitet viktigere enn kvaliteten?
For den som vil vite mer om mannen Trump skal forhandle med, er «Kim Jong-un» uhyre interessant lesning. 
Men den ender som en uoversiktlig historiebok. 

Historiene om Nord-Korea er mange og dramatiske. 
Det er også tilfelle i Sun Heidi Sæbøs nye bok. 
Den handler om det mystiske landet med utgangspunkt i drapet på halvbroren til den nåværende lederen. 

Men selv om mordet fungerer som en rød tråd i boka, er «Kim Jong-un» først og fremst en historiebok om det mektige Kim-dynastiet. 

God timing 

Utgivelsen er usedvanlig godt timet. 
Med Donald Trump i Det hvite hus har konflikten med Nord-Korea tiltatt og frykten for krig økt betraktelig. 
Med sine prøveoppskytninger har Kim Jong-un demonstrert for all verden at landet er en atommakt. 

Så sent som i februar avholdt amerikanske styrker en øvelse for å forberede seg på en væpnet konflikt på den koreanske halvøya. 

Men rett før OL i Sør-Korea kom de første signalene om at Kim Jong-un var villig til å ha diplomatiske samtaler med USA. 
Nå forhandles det om betingelsene for møte. 
Men kan et møte mellom Trump og Kim Jong-un gjøre verden til et tryggere sted? 

For den som vil vite mer om mannen Trump skal forhandle med, er «Kim Jong-un» uhyre interessant lesning. 

Den har fått undertittelen «Et skyggeportrett av en diktator» og gir et bredt, tidvis svært detaljert, bilde av Nord-Koreas leder, hans far og bestefar. 

«Nå som vi har skrelt bort lag på lag av historien om landet Nord-Korea og diktatorfamilien Kim, har vi forhåpentlig kommet nærmere en forståelse av hva som driver dem», heter det i bokas siste kapittel. 
Likevel er de første kapitlene bokas høydepunkt. 

Spektakulært drap 

Sæbø har tidligere arbeidet i herværende avis, og er nå frilansjournalist og forfatter. 
Med sikker sans for dramatikk begynner hun med det spektakulære drapet på Kim Jung-nam. 
13. februar 2017 ble han forgiftet av en dødelig dose nervegift av to unge kvinner på flyplassen i Malaysias hovedstad Kuala Lumpur. 
Ved hjelp av overvåkningsbilder rekonstruerer Sæbø hans siste smertefulle minutter. 
Det er gripende og fascinerende lesning. 

I sin første bok, «Kims lek», gravde Sæbø frem historien til en sørkoreaner som på mystisk vis forsvant under et opphold i Norge i 1979. 
Utgangspunktet for årets bok er annerledes, siden drapet er oppklart og rettsaken har funnet sted. 
Sæbøs grep er å gå alle detaljene omkring drapet nærmere etter i sømmene. 

Historien om de to kvinnene bringer oss til nattelivet i Kuala Lumpur, hvor de jobbet på en nattklubb. 
Der kom de i kontakt med et knippe mystiske nord-koreanere som forfatteren ikke får helt tak på, og som aldri er blitt stilt til ansvar for drapet. 
Selv om mange av sporene peker mot Kim Jong-un, skaper ikke kvinnenes historie nok spenning til å bære hele boka. 

Bred historie 

Antakelig er det derfor Sæbø har valgt å anlegge et bredt historisk perspektiv. 
Ved hjelp av intervjuer med avhoppere og spesialister på Nord-Korea gjenforteller hun landets historie med fokus på den mektige diktatorfamiliens tre ledere – Kim Il-sung, Kim Jong-il og Kim Jong-un. 
Det er uten tvil en familiehistorie av den uvanlige sorten, med grenseløs velstand og rivalisering mellom ektefeller, sønner og slektninger. 
Men den fører også til at historien om drapet kommer i bakgrunnen i lange partier. 

I de første kapitlene fungerer balansen mellom drapet og landets historie bra. 
Der tar Sæbø utgangspunkt i konkrete situasjoner, og knytter de historiske sveipene til Kim Jong-un og drapet. 
I løpet av disse kapitlene avtegner det seg et stadig mer detaljert portrett av både Kim Jong -un og halvbroren, deres oppvekst, utdannelse og karriere. 
Man får sympati med den ensomme halvbroren som levde i eksil, mens landets leder utvikler seg til en hensynsløs leder. 
Særlig legger Sæbø vekt på hvordan Kim Jong-un fikk en mektig onkel og rival henrettet, og slik styrker hun mistanken mot ham. 

Dårlig turnert fortelling 

I andre kapitler kommer opplysningene så tett at leseren har problemer med å henge med. 
De historiske partiene blir også for lange og digresjonene for mange. 
Selv om den presenteres som en type dokumentarkrim, viser den seg å være en historiebok om Kim-familien. 

Hvorfor har ikke forfatteren fått hjelp av forlaget til å holde fokus og redigere teksten strammere? 

For eksempel er de høyst lesverdig første kapitlene på 10 til 20 sider, mens de siste er på hele 30 til 40 sider. 
Når kapitlene heller ikke er inndelt i titulerte avsnitt, blir det vanskelig for leseren å holde oversikten på all informasjonen. 
I tillegg kommer en del språklig slurv som lett kunne ha vært rettet opp. 

Resultatet er at «Kim Jong-un» begynner som en spennende fortelling om dagens Nord-Korea, men ender som en dårlig turnert historiebok. 

Leseren sitter igjen med et inntrykk av at bokas aktualitet er blitt funnet viktigere enn dens kvalitet. 
