Urovekkende vakkert om stort tabu
Roman 189 sider Kr 249,- Cappelen 

I sin annen roman viderefører Frøydis Kvåle sin gudbenådede evne til utforsking av både språkets og hjertets dybder. 

Liksom debutromanen «Ping pong luftballong» er denne romanen et overflødighetshorn av nyskapte klisjeer: 
Få kan som Kvåle utforske og utfordre forslitte metaforer og gamle dramaturgiske forfattertriks og få dem til å fremstå som nysmidde litterære ploger. 

I denne fortellingen utfordrer Kvåle et av samfunnets største tabu: 
Den purunge kvinnens seksuelle initiativ overfor en eldre mann. 
Romanen er slett ingen «Lolita»-kopi, men på samme tid virker den inspirert av nettopp denne klassikeren. 

Hun har disponert denne korte romanen godt, dramaturgien er perfekt så snart man kommer inn i stoffet etter den litt uengasjerende starten. 
Var det ikke for dette, samt at Kvåle noen ganger snubler litt i sitt eget univers av metaforer og dermed virker ørlite klønete, skulle denne romanen fortjene høyeste terningkast fra denne anmelder. 

MAY GRETHE LERUM 
