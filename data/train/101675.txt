Bokanmeldelse:Erik Martenson: 
«Skyggespinneren» 

«For lenge siden, i en galakse langt, langt borte …» 

Hvem har ikke sett Star Wars og drømt om fjerne galakser, eksotiske planeter og utenomjordiske vesener? 
Verdensrommet er en utømmelig kilde til eventyrlyst, spekulasjon og fantasi. 
Science fiction-sjangeren er derfor det perfekte utgangspunkt for en ungdomsroman. 

Krigsskipet Talos er på vei mot planeten Etai Kalan når besetningen fanger opp et mystisk nødsignal. 
Nestkommanderende, pilot Mark Hauser, flyr av sted for å undersøke saken nærmere. 
Samtidig kjemper Lieta og hennes bror mot de grusomme molokene i en romkoloni som har vært glemt i flere hundre år. 
Deres eneste håp er en primitiv radiosender og innholdet i en eldgammel bok. 

I begynnelsen kan det være vanskelig å henge med i beskrivelsene av dette fremmede universet. 
Det tar litt tid før romskip, geografi og ukjente teknologiske innretninger føles naturlig. 
Forhistorien er også lenge et svart hull for leseren, men de fleste brikkene faller på plass i løpet av den heseblesende ferden, som med sine mange grøss og skytescener nesten klarer å ta opp kampen med film og dataspill. 
Korte actionpregede kapitler driver handlingen effektivt fremover. 

Kanskje vil noen savne mer refleksjon, noe det er lite av i dette første bindet med undertittelen «Den siste Navigatør, bok 1». 
Den lange, lange bakgrunnshistorien til slutt, kunne dessuten med fordel ha vært komprimert eller bedre integrert i selve teksten. 
Men alt i alt er dette en lovende start for debutant Erik Martenson. 
