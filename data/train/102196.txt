Bokanmeldelse:Stephan Enter: 
«Gjenforeningen» 

Nederlandsk roman om minner, vennskap og kjærlighet med handling fra Lofoten. 

Roman 204 sider 339 kr. Font 

Stephan Enters første roman på norsk har ligget på bestselgerlistene i Nederland, men er ingen typisk kioskvelter. 

Plottet i seg selv er enkelt: 
Fire forhenværende venner, Vincent, Paul, Martin og Lotte, skal gjenforenes etter tyve år. 
Det som en gang bandt dem sammen, var kjærligheten til naturen og klatresporten. 
Særlig en klatreferie i Norge og Lofoten var avgjørende for fremtiden. 

Lotte var nær ved å omkomme under uklare omstendigheter, og det ble starten på slutten for de fire. 

Romanen reflekterer filosofisk om livet, udødelighetens problem, tidens gang og hva som former oss som mennesker. 
Personkarakteristikkene er til dels bitende ærlige og vennenes blikk på hverandre nådeløst. 

Lotte er sentral i livet til alle de tre mennene. 
Den ene var ulykkelig forelsket, den andre lot sjansen til å bli hennes utvalgte gå fra seg, den tredje ble til slutt hennes ektemann. 

Selv kommer Lotte aldri direkte til orde, men blir sett og fortolket fra utsiden. 
Hennes personlighet forblir derfor tilslørt og gåtefull. 
Jeg lengtet etter å få Lottes versjon av hendelsene. 

Selv om Enter har uttalt at hennes fravær har vært et bevisst valg, er jeg ikke sikker på resultatet av dette grepet. 
En annen innvending er at romanen avsluttes som en novelle, uavklart og bokstavelig talt hengende i løse luften. 
Litt som en klatrer med for store ambisjoner som har gått tom for krefter før han når toppen. 

Glimrende oversatt av Bodil Engen. 

GABRIEL MICHAEL VOSGRAFF MORO 
