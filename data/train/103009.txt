Med hud og hår
Ungdomsbok, 171 sider. 
Kr. 249,-. 
Samlaget. 

Fin spenningsroman for ungdom om pelsdyrnæringen levert av Magnhild Bruheim. 

Startstrekningen er dryg, men midtveis letter boken og den blir riktig spennende. 
Forfatteren skriver lett og bokmålsnær nynorsk og lar mange stemmer for og imot bransjen komme til orde. 

Kami og vennene hennes avskyr denne virksomheten og prøver å stoppe den. 
De tar seg inn på pelsdyrfarmer for å fotografere syke dyr og farmerne prøver å beskytte seg. 
Aktivistene har ikke tenkt på at disse farmerne kan være hederlige og drive bra. 

Heller ikke har de tenkt på at de selv kanskje ikke er moralsk perfekte. 
Farmerne kan ha barn som mobbes på grunn av foreldrenes virksomhet. 
Bruheim har også kastet inn noen sleske herrer som mener de kan få dekket sine kinky behov ved å grafse til seg noen aktivister som nok ikke kan ringe politiet. 

Pelsfarmfiendene må lære på den harde måten at livet utenfor loven ikke er noe kardemommeliv. 
Det kan være farlig og handle om liv og død. 
