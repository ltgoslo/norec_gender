Gassen i bånn
Linwood Barclay: 
«FRYKT DET VERSTE» 
Oversatt av Carina Westberg Vega Forlag 465 s., kr. 369 Klassisk forsvinningskrim utført med stil og innlevelse. 

Bilselgeren Tim Blake opplever sitt livs mareritt da selve gulljenta, datteren Syd, plutselig forsvinner. 
Verre blir det når folkene på arbeidsstedet hennes sier de aldri har sett henne. 
Og verre enn verst når noen lurer Tim fra hjembyen i Connecticut og helt nord til Seattle for å lete etter henne der, uten resultater. 
Så forsvinner Sids bestevenninne også; politiet begynner å mistenke Tim, og saken kommer ut av kontroll, for alle involverte, også Tims ekskone og hennes samboer. 

Første halvdel av romanen virker i perioder langdryg. 
Tims egne undersøkelser fører ikke til noe. 
Men de siste drøye 200 sidene tråkker forfatteren på gasspedalen, bokstavelig talt, med dramatiske bilscener og mye action. 
Tims forvandling fra bilselger i livskrise til hardkokt «privatdetektiv» kommer vel bardus på. 
Men spenningen stiger. 
Forfatteren er flink til å legge inn små overraskelser underveis, samtidig som han med stø hånd fører den overordnede historien i mål. 
Drevent gjort. 
Det er som man tar seg i å vente på filmatiseringen. 

ARNE HUGO STØLAN 
