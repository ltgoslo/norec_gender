Norsk professor nyanserer bildet av vikingenes motiver
Var vikingenes herjinger et slags forsvar mot Karl den store? 

Vikingene har med ujevne mellomrom dukket opp i populærkulturen i mer eller mindre historisk korrekt drakt. 
I 1958 vakte det for eksempel stor oppsikt da Hollywood-heltene Kirk Douglas, Tony Curtis og Ernest Borgnine dukket opp ved Hardangerfjorden for å gjøre opptak til storfilmen «The Vikings». 

Sistnevnte spilte for øvrig Ragnar Lodbrok, som har en betydelig rolle i den pågående TV-serien «Vikings», der han i 45 episoder spilles av Travis Fimmel. 

Serien skildrer også vikingenes beryktede overfall på klosteret i Lindisfarne i England i 793, en hendelse som står i sentrum i historieprofessor Torgrim Titlestads bok «Vikingtidens utbrudd». 

Da Norge ble samlet 

Titlestad er en av Norges eksperter på sagalitteraturen og Norges tidlige historie. 
Han har utgitt en rekke skrifter om perioden. 

Professoren er både pedagogisk og skarpskodd. 
Han begrunner friskt sine synspunkter på de historiske drivkreftene. 
Bøkene er pedagogisk lagt opp, kortfattet, poengterte og med egne temaer skilt ut i rammefortellinger. 
En slags «barnebøker» for voksne, og det er positivt ment. 

Språket er streit og informativt, man kunne savne litt spenst og glød. 
Bøkene er rikt illustrert, enten med historiske tegninger eller nye illustrasjoner av Anders Kvåle Rue, fargerike tablåer, men litt stive og statiske i uttrykket. 

Samtidige kilder 

Titlestad er ikke i tvil om at vikingene var råtasser som utførte «skrekkelige voldsdåder». 
Men hvorfor? 
Var de utelukkende grådige barbarer på jakt etter å drepe uskyldige mennesker og røve gods og gull? 

Slik ble de skildret i samtidige kilder, blant annet av den franske kongen Karl den stores medsammensvorne historiker, Alcuin fra York. 

Foruten angrepet på Lindisfarne gjorde vikingene gjentatte strandhogg rundt i Europa og Nord-Afrika, blant annet angrep de Paris tre ganger på 800-tallet Titlestad setter disse overfallene i sammenheng med Karl den stores forsøk på å legge under seg så store deler av Europa som mulig. 

Etter å ha stanset en arabisk invasjon sørfra, gikk han løs på sakserne i nord. 
Blant annet henrettet han i 782 hele 4500 saksere etter først å ha tvangsdøpt dem, et overgrep Titlestad mener dansker og nordmenn fikk høre om. 

Et motangrep 

Titlestad mener det er liten tvil om at våre forfedre hadde grunn til å frykte at Karl den store ville forsøke å innlemme landene nord for Sachsen i sitt storrike. 
De blodige strandhoggene mot England og Frankrike kan dermed ha vært en måte å vise at det ville koste ham dyrt å forsøke noe slikt. 
Ved å utnytte de unike vikingskipenes evne til å foreta lynangrep, satte de skrekk i sine fiender. 

Boka argumenterer for at vikingene representerte et samfunn som bar i seg kimen til et demokratisk styresett, organisert med folketing, i kamp mot en sentralisert keiserdømme. 
Han påpeker også at det norrøne samfunnet på mange måter var preget av en høyt utviklet «kunst, kultur og teknologi». 

Titlestad argumenterer godt og interessant. 
Hans bøker er gode supplement til det som sitter igjen av såkalt barnelærdom fra skolepensum, som professoren for øvrig mener er både ensrettet og feilaktig vinklet. 

Klippet håret 

Boka «Slaget i Hafrsfjord» skildrer bakgrunnen for at Harald Hårfagre valgte dette stedet til å utkjempe et avgjørende sjøslag om makten i Norge. 
Kildene spenner fra islandske ættesagaer til ferske familieoverleveringer. 
Spennende myter blir også avdekket. 

Som kjent ender slaget med seier til Harald, som deretter klippet seg kort, en handling som symbolsk sett blir mer enn en vanlig stuss, ifølge «sagaskriverne» fikk han samtidig «gode seder». 

Et interessant poeng er at kongens seier jagde mange opposisjonelle nordmenn til Island. 
Grunnlaget ble lagt for sagalitteraturen, som ellers kanskje ikke ville oppstått. 

Hafrsfjord mot Stiklestad 

Et annet poeng er at det Titlestad kaller «den norske idéen» ble født sammen med det nasjonalt kongedømme. 
For det tredje er Titlestad opptatt av at Hafrsfjord er kommet i bakleksa «i kronologien om Norges tilblivelse». 

I motsetning til det feirede Stiklestad, som til og med statsminister Stoltenberg har utlagt som «nasjonens fødested» i en tale i 2013. 
Titlestad tilføyer: 

«Som om Norge var kulturløst og barbarisk før slaget på Stiklestad. 
Man kan undre seg over hvordan en norsk statsminister kan ta så feil av vår egen veldokumenterte historie? 
Betyr det at den moderne historieløsheten er i ferd med å beseire også våre toppolitikere?» 

Kanskje de bør se mer på TV. 
Og lese Torgrim Titlestad. 
Eller årets julehefter, der til og med 91 Stomperud er «på vikingtokt». 
