Stram og troverdig politiroman
Stramt, høyst troverdig, på høyt nivå. 
"Profitørene" er en nyutgivelse. 

"Profitørene" var Leif GW Perssons andre roman , den utkom på svensk i 1979. 
Den ble hurtig oversatt til norsk. 
Senere ble det laget en tv-serie bygd på romanen. 

Leif GW Persson har gjennom et dusin år skrevet flere meget anerkjente og populære romaner om svensk politi, svenske forbrytelser og det svenske samfunnets strukturer, traumer og fortielser. 
Han er i tillegg 

professor i kriminologi og en ukonvensjonell, men meget kunnskapsrik og velartikulert medspiller i programserien på svensk tv som oversatt heter "Svenske forbrytelser". 

Han debuterte med romanen "Grisefesten" og fulgte opp med denne romanen, "Profitørene". 
Profitørene" har alt en gjenkjenner fra Perssons kriminalromaner fra 2000-tallet: 
Et drap som viser seg å ha forgreninger til samfunnets åpne, halvlukkede og lukkede rom, til samfunnets overflate og til samfunnets underverden . 
Det hele utmyntet i skarpe beskrivelser, treffsikre kommentarer, dramatiske konfrontasjoner og en sakte stigende spenning, pluss et sidelys av fyndig humor og ironi. 

Vi møter etterforskeren Lars Martin Johansson , vi møter Politihuset i Stockholm og vi møter både de åpne, kriminelle landskapene og mange av de kriminelle gråsonene i det sosialdemokratiske Sverige. 
Utgangspunktet er mordet på en prostituret i Stockholm, en ung kvinne som politiet ved en tilfeldighet får rede på heter Kataryna Rosenbaum. 

Det som atskiller denne romanen fra dem han har skrevet gjennom de siste ti, tolv år , er en språklig utvidelse. 
Nå er han mye mer detaljert, han dveler mer, han brer seg mer ut, de siste års bøker er ofte mer enn dobbelt så lange som "Grisefesten" og "Profitørene". 
Men kjernen i språket hans er presist det samme: 
Nøkternt, saklig, overskuelig, hverdagsnært. 

Sum : Stram, høyst troverdig, spennende, meget, meget leseverdig. 
