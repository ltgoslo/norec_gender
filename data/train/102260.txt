Bokanmeldelse:Kate Morton: 
«Hemmeligheter» 

Morton skuffer nok ikke sine tilhengere denne gangen heller, med en oppskriftsmessig fortelling om skjulte familietragedier og hemmeligholdt opphav. 

Roman 540 sider 349 kr. Schibsted 

Andre verdenskrig er kulisse, kanskje er dette årsaken til at denne leseren sliter med å se friske bilder og interessante problemstillinger. 
Man får en følelse av å ha sett, lest og hørt om lignende skjebner før - gjerne skildret med mer intensitet og autentisitet. 

Likevel er fortellingen om skuespilleren Laurel godt bygget opp, da hun ved morens dødsleie blir nysgjerrig på hva som hendte denne bryske kvinnen før hun stiftet familie. 
Mørke minner dukker opp, og det skapes et godt psykologisk drama da disse to generasjonenes personligheter og livsløp fortelles parallelt. 

På snedig vis snor Morton flere tidslinjer sammen, perspektivene skifter i fortidens fortellinger, men hovedpersonen er blant de mest solide og nyanserte Morton har skapt. 

Hennes evne til å rulle opp spennende og intrikate drama er fremdeles imponerende. 
Kombinert med saftige og barokke miljøskildringer gir dette forførende underholdningslesning, slett ikke blottet for små litterære og poetiske overraskelser. 

Men det lette, nesten muntlig intrikate språket er vanskelig å formidle på norsk. 
Oversetter Elisabet W. Middelthon velger stort sett minste motstands vei, og det gjør teksten mer blodløs og slapp. 
