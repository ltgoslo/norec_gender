Bokanmeldelse:Magnhild Folkvord: 
«Fredrikke Marie Qvam» 

Kvinnesaksforkjemper Fredrikke Marie Qvam trekkes frem fra glemselen. 
Hun kan ha vært vel så viktig i den norske kvinnekampen som Gina Krog, ifølge ny biografi. 

Biografi 320 sider Kr. 399,- Samlaget 

Hundreårsmarkeringen for kvinnelig stemmerett i Norge, nå i 2013, er en god anledning til å se nærmere på hvordan denne delen av vår historie er blitt forvaltet. 

Journalist i Klassekampen Magnhild Folkvord har valgt å trekke Steinkjer-kvinnen Fredrikke Marie Qvam frem i lyset. 
Qvam har stort sett bare vært kjent som stifteren av Norske Kvinners Sanitetsforening (NKS), men ifølge Folkvord var hun trolig like viktig som Gina Krog i kampen for kvinnelig stemmerett. 

I denne biografien forsøker hun å plassere Qvam på det øverste galleriet av norske «strateger». 

Argumentasjonen er i hovedsak knyttet til Qvams organisasjonstalent. 
Mens Krog holdt de gode talene, var det Qvam som sørget for massemobiliseringen gjennom underskriftskampanjer. 
Hun drev også taktisk lobbyvirksomhet overfor partiet Venstre, som til slutt gikk inn for saken. 

Det noe sparsommelige kildematerialet til tross klarer Folkvord å argumentere ganske overbevisende for at Qvam spilte en langt viktigere rolle enn vi har trodd. 

Boken viser også mye av bredden i kvinnebevegelsen og får frem spenningen både mellom samfunnsklasser og sentrum-periferi. 

Mye av det biografiske materialet som handler om Qvams privatliv, har begrenset interesse. 
Flere passasjer i boken dveler ved forhold som ikke fremstår som særlig viktige. 
Fremstillingen kunne med fordel vært strammet opp. 
