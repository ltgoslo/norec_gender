Empatisk bildebok om barn på flukt
Barnets verden ligger i ruiner – bokstavelig talt. 

​​Constance Ørbeck-Nilssen og illustratør Akin Düzakin har skapt en håndfull fine bildebøker sammen. 
Barns undring og søken, men også opplevelse av utrygghet, er blant temaene duoen har arbeidet med. 

I «Hvorfor er jeg her» (2014) tenker en gutt på flyktningers utrygghet, og i årets bildebok, «Fargene som forsvant», kjenner en jente krigen og flukten på egen kropp. 

Magisk trøst 

I boka møter vi jenta, moren og katten. 
Landskapet rundt dem er krigsherjet, bombet i stykker. 
De skal sove i ruinene før flukten fortsetter neste dag. 
Jenta er redd og ber moren fortelle om fuglen «som kommer fra fjellene når det blir kveld og brer vingene over huset vårt». 
I løpet av natta samtaler jenta selv med fuglen, som trøster og hjelper henne huske det som var fint: 
Lydene fra markedsplassen før krigen, faren, bestevennen, eimen av syrin. 

Som flere av Ørbeck-Nilssens tidligere skikkelser, finner jenta trøst i det magiske, i fantasien. 

Vi husker Lars fra «Ikke helt alene». 
Han går livredd gjennom skogen, men får støtte av fantasifigurer som dukker opp. 
Den enorme fuglen i årets bok representerer trøst og omsorg, men også håp. 
Da den flyr videre har jenta fått igjen troen på at alt ordner seg. 
Boka viser kraften fortellinger, fantasier og minner har til å gjenreise håp og bringe tilbake «Fargene som forsvant». 

Som fløyel 

Barn på flukt og vandring er skildret i norske bildebøker før, som i Bjørn Arild Ersland/Lilian Brøggers kafkaske «Dagen vi drømte om». 
Tøff tematikk krever godt avstemte virkemidler. 
I «Fargene som forsvant» slår illustratør Duzakin umiddelbart an tonen, med svarte, brune og grå fargenyanser. 
Vi ser skygger av ruiner, bombede bruer, svarte fuglefjær. 
Uttrykket er mykt og poetisk. 
Denne leseren har tidvis savnet flere tagger og humper, mer motstand, i Duzakins illustrasjoner, som i all sin billedskjønnhet kan bli i mildeste/snilleste laget. 

Men i denne boka fungerer bildene optimalt. 
Den visuelle flyten er god. 
Når jenta husker tilbake til tiden før krigen introduseres forsiktig noen farger, i takt med jentas nølende minner. 

En oransje morgenhimmel eller en liten, rød kjole dukker opp i de vakre, duse bybildene. 
Bildene er en nytelse å betrakte og å være i, og er en fløyelsmyk kontrast til fortellingens harde realiteter. 

Viktig 

Ørbeck-Nilssens språk, med korthogde og ofte ufullstendige setninger, kan være poetisk og billedlig. 
Men noen av symbolene, som fuglen og de bombede bruene, er veldig tydelige, nesten forslitte. 
Det svulstige tangeres, som når regnbuen er «en bru over himmelen, som skal minne oss om at det alltid finnes en vei». 
En ytterligere språkgjennomgang hadde styrket boka. 
Setninger som «Tenk også på hva flere kan gjøre mer enn bare en» kan forstås, men helt god ordstabling er det ikke. 

Dette forhindrer ikke at boka oppleves som viktig. 
Rundt 30 millioner barn er i dag på flukt. 
Den fortellingen må fortelles og «Fargene som forsvant» gjør dette på empatisk, finstemt og billedskjønt vis. 
