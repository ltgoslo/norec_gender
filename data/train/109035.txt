Bokanmeldelse:Einar Økland: 
«Fotgjengar med fotnotar» 

Det er imponerende hva Einar Økland kan skrive innsiktsfullt om. 

Ymse tekster forsøkt samlet i en bok Essay 390 sider 379 kr. Samlaget 

I «Fotgjengar med fotnotar» skriver Økland om alt fra glansbilder, brevmerker, postkort, kunstneren Oddvar Torsheim, studenter, 22. juli og ikke minst bøker. 
Han er aller best når han får fortelle om forfattere og bøker som har betydd mye for ham. 

Boken er en samling artikler og prosastykker som Økland har publisert i Haugesunds Avis, Klassekampen, Morgenbladet og ulike antologier de siste seks årene. 
Her er tekster av ymse slag, blant annet et morsomt skuespill med Økland og Dag Solstad i hovedrollen. 

Forlaget sliter tydeligvis med å sjangerplassere boken. 
For å være på den sikre siden har Samlaget skrevet «essay» i følgebrevet, mens det i boka står «småprosa». 

Dette er altså gamle tekster som ikke har så mye med hverandre å gjøre, utenom at de er skrevet av samme forfatter. 

Men man merker forfatterens klokskap i de gode setningene, de litterære bildene. 
Det meste har et poeng. 
Det er i det hele tatt mye innsikt og humor i denne samlingen, som burde vært mer kresent redigert. 
