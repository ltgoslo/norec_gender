Bokanmeldelse:Maria Semple: 
«Hvor ble du av, Bernadette» 

Hva gjør tenåringsdatteren når en labil mamma brått forsvinner fra et møysommelig planlagt polar-cruise, og pappa har altfor mye annet å tenke på? 

Roman 
Et herlig sammensurium av brev og betraktninger 341 sider Kr. 299, - Bastion Forlag 

Jo, den unge og overbegavede Bee samler så mange opplysninger hun kan om morens korrespondanse med så vel håndverkere som naboer. 

Hun har også brev hun kanskje ikke burde ha lest. 
Slik tegnes et helt nytt bilde av moren, et bilde som forsterker både savnet og vissheten om at hun ikke kan ha tatt livet av seg. 

Plotet lyder kanskje utbrukt eller resirkulert, men Maria Semple skriver med en intensitet som gjør at man nesten vil holde seg for ørene. 

Det skravles, kreves, sutres, ropes og manipuleres fra alle kanter. 
Virvaret av fonter, formatering og stemmer understreker kaoset - muligens enda sterkere på norsk enn i originalutgaven? 

Boken er en såkalt «feelgood»-roman, men krever faktisk en dedikert leser. 
Belønningen kommer i form av aha-opplevelser, det er deilig når en underholdningsforfatter faktisk mestrer de fleste trådene i veven sin. 

Den amerikanske populærkulturen skal ironiseres, og forfatteren har ironisk nok solid erfaring som manusleverandør til TV-show som «Saturday Night Live» og «Beverly Hills 90210». 

Norske lesere uten innsikt i det amerikanske skolesystemet går nok glipp av noen rykninger i smilemuskelen, og norske lesere med språksans vil nok stønne over korrekturlesingen, som er så slurvete at til og med baksideteksten omtaler en «familietur til Antarktisk». 

Men i sum: 
Dette er kanskje vårens morsomste og best komponerte roman, dersom man leter etter en søtsur opplevelse i litterære drops-utsalg. 
