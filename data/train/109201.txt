Bokanmeldelse:Tone Almhjell: 
«The Twistrose Key» 

Viltvoksende, skarp og tidvis vakker fortelling av Tone Almhjell. 

Roman Fantasi/sci-fi for unge lesere i alle aldre. 
355 sider. 
Kr. 149,- Innbundet engelsk versjon fra forlaget Little, brown books for young readers (Penguin-konsernet) Utkommer på norsk 15. november, med tittel «Vindeltorn». 

«The million bucks idea» i dette prosjektet er like enkel som genial: å skrive fantasifulle, eventyrlige historier om hva som egentlig skjer med et barns elskede og elskende kjæledyr - etter døden. 

Hovedpersonen Lindelin (11) sørger ved graven der musen Rufus hviler under rimfrost-truede klatreroser. 
Så åpnes en port til en annen virkelighet, der mange kjæledyr er blitt levende igjen. 

De er ofte sterkere og større, midt i en farlig maktkamp. 
Mer kan ikke røpes av handlingen uten å ødelegge spenningen. 

På kløktig vis mikser forfatteren alle suksessformler fra populærkultur og kjente mesterverk innen sjangeren «barnebøker voksne liker», uten å krysse grensene for plagiat. 

Boken skaper gjenkjennelse og stemning - som om brødrene Løvehjerte drakk te med Harry Potter, Alice fra eventyrlandet flørter diskré med Frodo, mens Otto Jespersen klør rotta til Svein bak øret og trolljegerkompisene skåler i tretti tusen år gammelt ilde-brevann fra Jotunheimen. 

Språket bærer preg av at forfatteren, liksom denne leseren, ikke har engelsk som morsmål. 
Det er kontrastfullt, både ordbok-knitrende komplisert og barnlig rettfrem. 

Slik oppstår en vanskelig definerbar kvalitet: 
Formuleringene er uventede, for en engelskspråklig trolig forfriskende, kanskje til og med nyskapende. 

Likevel gror det man på norsk kaller kaller språkblomster tett som ugress i enkelte sekvenser, det er lett å spå at man bør være tryllekunstner for å ta på seg jobben som oversetter. 

Handlingsforløp, miljøskildringer, persongalleri og plot virker for overdådig og pålesset. 
Hele konseptet hadde hatt godt av en kraftig beskjæring. 

Men for all del: 
Denne «Vindeltornen» kan vokse inn i mange himler. 
