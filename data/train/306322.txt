Eirik Husby Sæther blir overivrig i romanen om farlig porno
En brutal oppvekstskildring. 

«Jeg har gitt opp å kjempe mot reimene. 
Håndleddene og anklene ble blå av kampen, men de ble aldri blodige, reimene er stramma for mye til å gnisse skarpt mot pulsårene. 
Nå er de blitt en del av meg, min egen hud.» 

Politimann og krimforfatter Erik Husby Sæther har brukt teknikker fra kriminallitteraturen i åpningsscenen på den brutale oppvekstromanen «Pornomania». 
Den er lagt til en psykiatrisk klinikk, der Mattis ligger i reimer; radmager, neddopet og desperat. 
Driven i fortellingen er hvordan han havnet der. 

Skakke fetisjer 

Det starter så uskyldig. 
Mattis bor i en drabantby utenfor Oslo. 
Han er som gutter flest, leser Donald på senga og pornoblader i hemmelighet. 
Inntil han begynner på ungdomsskolen og noen av kompisene får tak i pornofilmer. 
Den uskyldige og uvitende Mattis blir opplært av nabojenta Maja. 
Det utvikler seg til kjærlighetsløse møter, preget av skam og smerte. 
En dag står politiet på døra. 
Maja er gravid, og har anmeldt ham for voldtekt. 
Han tilstår for å beskytte Maja. 
Mattis havner på en isolert gård for umulige barn, siden på institusjon og i fengsel – for så å komme ut i samfunnet som et av samfunnets utskudd. 
Han havner i et miljø fylt av vold, dop, fornedrelse og drap – og brutal sex med skakke fetisjer. 

Overforklarer 

Dette er mye godt i denne boka. 
Spesielt skildringen av hvordan Mattis brytes ned, hvordan kjærlighetsevnen forsvinner, og han blir mer og mer brutal. 
Det er også overbevisende miljøskildringer og mange gode portretter. 

Men noe skurrer. 
Husby har et uttalt mål med boka. 
Å vise hvordan dagens lett tilgjengelige og inhumane porno ødelegger og brutaliserer de unge. 
Men han er for ivrig med sitt budskap, og bryter stadig inn teksten og analyserer og overforklarer. 
Som da Mattis ligger i reimer, og plutselig snakker som om han deltar i en debatt: 
«det største problemet blant unge menn i dag er at de ikke klarer å få orgasme. 
De blir ikke tent nok fordi de har sett alt på internett, og hvis ikke jenta gjør de samme tingene, blir de rett og slett ikke kåte.» 
