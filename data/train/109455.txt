Bokanmeldelse:Yann de Caprona: 
«Norsk etymologisk ordbok» 

Ord er gøy! 
Og her er en bok på 2,5 kilo om opphavet til ikke mindre enn 12 000 ord. 
En godtebutikk for språknerder. 

Ordbok 1920 sider Kr. 
599,- Kagge Forlag 

Etymologi er læren om ordenes opphav. 
Syv år har det tatt Yann de Caprona å skrive dette verket. 
Han er hverken filolog eller lingvist av utdannelse. 
Du verden, for en bragd! 

Dette er boken for alle språknerder (nerd: engelsk låneord som egentlig betyr «tulling, ineffektiv person»), petimetre (fra fransk petit maître, som betyr «liten herre») og pedanter (pirkete person, fra fransk via italienske pedante: 
«skolemester, person som liker å vise sine kunnskaper»). 

Ja, det er også boken for alle andre som er glad i ord og språk - og som slett ikke går gjennom livet som en rødblyant på to bein. 

Frem til i dag har det etymologiske standardverket for mange av oss vært Falk og Torps 1089 sider tykke «Etymologisk ordbog over det norske og det danske sprog» (1903). 
Når jeg blar i de to mursteinene og sammenligner dem ord for ord, ser jeg at tiden går og at språket utvikler seg. 

Ordboken er inndelt i syv hovedtemaer (som Mennesket, Naturen, Dyrene osv.) som igjen er inndelt i 57 kapitler (alt fra Virvelløse dyr til Banning). 

Inndelingen gjør at du alltid må innom det 280 siders registeret for å finne riktig sidetall. 
Tungvint når du skal bruke boken som oppslagsverk. 
Dessuten mister du enkelte dobbeltoppføringer (ordet «bart» er eksempelvis definert summarisk under Anatomi og mer utførlig under Frisyrer og kosmetikk). 

Den tematiske inndelingen gjør verket desto mer underholdende som lesebok. 

Pirk til tross: 
Dette er hel ved! 
Førsteopplaget er på svimlende 5000 eksemplarer. 
Det forundrer meg ikke at denne mursteinen har sjarmert seg inn på bestselgerlistene. 
