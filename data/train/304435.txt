Smittefrykten regjerer i Harald Rosenløw Eegs nye framtidsroman
Rosenløw Eegs fingeravtrykk får boka til å skille seg ut. 

Harald Rosenløw Eeg er norsk mester i mørk ungdomslitteratur. 
Han skrev symboltunge fortellinger om kontrollsamfunn lenge før «Hunger Games» og «Divergent». 
Hans nye roman, «Kvartinger», beveger seg i kjent landskap, både for forfatteren selv og for ungdomslitteraturen generelt. 
Kanskje litt for kjent. 

Etter katastrofen 

Det handler om tida etter et katastrofalt sykdomsutbrudd, samfunnet er gjennomkontrollert, frykten for en ny epidemi er overhengende. 
Samuel bor sammen med far og lillesøster, bare kalt Søs, i Blokkbyen. 
Det er portforbud om natta, da kommer horder av rødkledde for å spraye ned fellesarealene med etsende desinfeksjon. 
På skolen må alle gjennom smittescannere før de slipper inn. 
Men hva skjer med dem som blir stoppet? 
Hvorfor har pappen til Samuel stengt seg inne på soverommet? 
Samuel er alene om mye, og når Søs blir syk, begynner han å operere mer og mer på siden av loven. 

Populærkulturen er full av fortellinger om tida etter pandemier, og «Kvartinger» slekter på flere. 
Også bittelitt på zombiesjangeren – her er en fiffig sampling av scenen der Brad Pitt spaserer mot horden av udøde i «World War Z». 

Det er Rosenløw Eegs fingeravtrykk som får boka til å skille seg ut. 
Språket er både metafortungt og sanselig, og ganske kryptisk til tider. 
Når en avgjørende opplysning er avduket, starter neste kapittel slik: 
«Hvordan måler man natta? 
Tida er annerledes. 
Timene er lengre. 
Minuttene kortere. 
Mørket er stort, og tenner du et lys blir det bare større. 
Det velter ut fra alle sprekker og hull.» 

Uoriginalt symbol 

Det korthugde språket veier bare delvis opp for en fortelling som kan oppleves uklar for mange. 
Etter den siste avsløringen, står vi fortsatt bare med brokker og biter. 
Det er selvsagt meningen. 

Vi skal tolke og gjette oss fram til mange «kanskje» og noen «aha!», og ikke minst lese historien på flere plan. 
Kvartingene, figurene tittelen viser til, er en stor og skrikende metafor som vi ikke kan gå nær inn på uten å røpe for mye. 

De kan sees som selve symbolet på kontrollsamfunnet. 
Problemet er at den ideen ikke er det spor original, den finnes i drøssevis av sci fi- og fantasyfortellinger. 
Mange av dem er mer engasjerende enn denne. 
