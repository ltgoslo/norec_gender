Parfymert familiedrama fra blomstrende Provence
Som skreddersydd for et kvinnelig lesermarked. 

Margit Walsøs roman «Parfymeorgelet» har ingen kjolekledd kvinne med ryggen til på omslaget. 
Den har et dryss av vakre kronblader. 
Man ser doggdråpene og formelig kjenner roseduften. 
Kvalifiserer utgivelsen til betegnelsen «løkkeskriftroman»? 

Det er ingen vits i å se ned på løkkeskriftromanene, disse som bikker bevisst og ivrig mot underholdningslitteraturen. 
For det første senker de terskelen til bibliotekdøra; de er egnet til å få folk hekta på lesning og er mange unges første inngang til litteraturen. 
For det andre selges de i store opplag. 
Fire av de mest kjente internasjonale stjernene – Victoria Hislop, Jojo Moyes, Lucinda Riley og Cecilia Samartin – har et av sine største markeder i Norge. 
Det er her de selger flest bøker per innbygger. 

Men foreløpig har vi manglet hjemmeprodusert vare – noen som befinner seg et sted mellom Anne B. Ragde og Frid Ingulstad. 
Er det dette markedet Margit Walsø har ambisjoner om å erobre? 
Forlaget har heller ikke underslått at de både har apparatet og viljen til å satse internasjonalt på Walsøs «Parfymeorgelet». 

To tidsplan 

Romanen følger sjangerens formler. 
Den er åpenbart skrevet for et kvinnelig publikum; damer skal jo per definisjon elske parfyme. 
Åstedet er det særdeles velduftende Provence, nærmere bestemt parfymebyen Grasse. 
I tillegg opererer handlingen på to tidsplan, det samtidige der hodepersonen Ingrid er på jakt etter en form for mening i tilværelsen, og det fortidige der en mer eller mindre mørk historie kaster skygger over Ingrids liv. 
Her dreier det seg om en familiehemmelighet med røtter i Provence. 

Der jeg synes Margit Walsø hever seg mange hakk over det banale, er i beskrivelsene av parfymeproduksjonen. 
Den vitner om en research som tar vitenskap på alvor. 
De detaljerte framstillingene av essenser, oljer, ekstraksjon, absolutter, toppnote, hjertenote og bunnote, kan virke altfor nerdete til å ha en naturlig plass i en løkkeskriftroman. 
Men her makter Walsø å fascinere i alle fall denne leseren. 

Hun har også et språk for å beskrive dufter som er interessant. 
For folk som liker å gjøre seg lystige over vinanmelderes aromabeskrivelser (blanding av beksømstøvler og Marilyn Monroes armhule osv.), er Walsøes evne til å sette ord på blomsterdufter til å bli klokere av. 
Sjasmin, for eksempel, er «fruktig, teaktig, men også litt rå, dyrelignende». 
Hun gir også gode innblikk i sesongblomstring og innhøsting; først appelsinblomster, så mairoser, så sjasmin osv. 

Fars saker 

Selve plottet er mer A4. 
Ingrid er en ensom og urolig sjel, med avbrutte kjemistudier og avbrutt laboratoriejobb. 
Hva som plager henne er ikke tydeliggjort som annet enn et uavklart forhold til en far som døde da hun var barn. 
Hun finner noe i hans etterlatte saker som fører henne til Grasse, der hun nokså uforståelig får innpass i det eksklusive parfymehuset Sonja Richard Laboratorier (SRL), og hvor hun – like uforklarlig – får bo i en forlatt hytte ved blomstermarkene. 

Den en gang så geniale parfymedesigneren Sonja er en bitter kvinne som skal vise seg å ha en fortid knyttet til Norge. 
Ingrids innpass, både hos denne innesluttede kvinnen og hos de erfarne parfymørene, går tregt men oppskriftsmessig – som forventet. 
Det er bare å ønske Margit Walsø lykke til med salget. 
