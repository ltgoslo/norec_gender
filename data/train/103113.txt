Erkebritisk humor
RomanPressOversatt av Nina Aspen378 s., kr. 349,- 

I likhet med fjorårets bok av Nicholls på norsk, «En dag», tar også «Første spørsmål» utgangspunkt i 1980-tallet. 
18 år gamle Brian Jackson har vokst opp alene med moren sin etter at faren døde i ung alder. 

Nå skal han flytte hjemmefra og begynne på universitetet i en annen by. 
Det innebærer en sentimental avskjed med bestevennene, og en rekke overspente og urealistiske forventninger til livet som ung og uavhengig mann. 

Brian legger i vei med den nye tilværelsen sin, utstyrt med krum hals og katastrofalt pågangsmot. 
Hovedmotivet er selvsagt å få ligge med så mange damer så raskt som mulig. 
Det skal vise seg lettere sagt enn gjort for den fremfuse men hjelpeløst klønete Brian. 
For aldri oppleves vel det motsatte kjønn mer svikefullt og uoppnåelig enn nettopp i denne alderen. 

Som alle unge menn har Brian Jackson et sterkt behov for å definere seg selv. 
Nicholls har et sylskarpt blikk for poseringen, dagdrømmingen og den uendelige usikkerheten en 18-åring bærer med seg i livet. 
Brian får manøvrert seg med på laget til Universitetsspørrelekene, en konkurranse som kan bane vei til TV-opptreden og medfølgende kjendisstatus. 
Men typisk nok skal det vise seg at Brians iver etter å prestere spiller ham et stygt puss, medfølgende sosial katastrofe. 
Så å si en for tidlig avgang. 

Det hele er underholdende og lett lattervekkende fremstilt, både typene og tiden - Thatchers 1980-tall - er presist tatt på kornet. 
Tilforlatelig, troverdig og gjenkjennbart. 

«Første spørsmål» er filmatisert under tittelen «Starter for ten». 
Også Nicholls forrige bok «En dag» er blitt til film, og har premiere i Norge i november. 

David Nicholls er en av manusforfatterne bak suksesserien «Cold feet». 
