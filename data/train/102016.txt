Bokanmeldelse:Naja Marie Aidt: 
«Stein saks papir» 

Naja Marie Aidt skriver godt om en manns fall og ødelagte familierelasjoner på vei mot undergangen. 
Et drama med thrillerelementer. 

Roman 379 sider Kr. 379,- Gyldendal 

Danske Naja Marie Aidt vant i 2008 Nordisk Råds litteraturpris for novellesamlingen «Bavian». 
Forfatteren er også en svært begavet poet, men debuterte først i fjor med sin første roman, nå oversatt til norsk av Trude Marstein. 

Aidt har skrevet et intenst drama om en ulykkelig familie og et parforhold som rakner. 
Alle ulykkelige familier er som kjent ulykkelige på sin egen måte, så også med familien til Thomas O'Mally Lindström og hans søster Jenny. 

Handlingen utspiller seg i en ikke navngitt by, i et ikke navngitt land. 
Barndommen til de to søsknene er tøff, med en småkriminell, uberegnelig far og en mor som tidlig forlater sine barn. 

Idet romanen begynner er faren nettopp død i fengsel, men i hans leilighet finner Thomas en betydelig pengesum gjemt i en brødrister. 

Romanen har elementer fra thrilleren og legger seg i partier opp mot melodramaet. 
Som debutroman er dette en god bok, selv om skjønnhetsfeil forekommer. 

Språklige klisjeer av typen «øyne som gnistrer» og «søyle av angst» irriterer. 
Kanskje er romanen også for lang og ordrik, særlig mot slutten der forfatteren roter seg bort i en langdryg og lite troverdig diktquiz. 

Aidt overbeviser likevel med sin dramaturgiske teft og psykologiske innlevelse. 
På sitt beste er det en bok som føles farlig, som vil si noe grunnleggende om menneskepsykens ustabilitet og vår evne til å ødelegge for oss selv. 

Er det én ting jeg sitter igjen med etter lesningen, er det at Aidt har forstått noe viktig om nære relasjoner som plutselig og brutalt går i oppløsning. 

GABRIEL MICHAEL VOSGRAFF MORO 
