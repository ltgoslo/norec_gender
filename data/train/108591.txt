Artig røverhistorie
En røverhistorie. 
294 sider Kr. 329,- Gyldendal 

Uhøytidelig og underholdende historie, som med fordel kunne vært mer fokusert og mindre ordrik. 

Svirebrødrene Karl og Daniel er tilbake i en ny, fuktig historie fra Grünerløkka og tilliggende herligheter. 
Tidligere har de to rota det skikkelig til for seg i taktekkerbransjen og andre deler av Oslos mørkegrå næringsliv. 
Slikt kan føre til så mangt. 
Så mens Daniel sitter inne, benytter Karl anledningen til å hoppe på et BI-kurs. 
Av alle ting. 
Snart er han involvert i et intrikat spill med svarte penger, dotcom-hysteri, gallerilureri og generell triksing. 
Det store varpet er like innen rekkevidde, hadde det bare ikke vært for at Daniel nå er ute av spjeldet og mener å ha ganske mye penger til gode hos ham. 
Så er spørsmålet hvem som til slutt blir sittende med skinnet i behold... 

Handlingen er lagt til slutten av 90-tallet, da den første dotcom-bølgen var på sitt mest høytskummende. 
Og forfatter Raaen imponerer med troverdige skildringer av de fleste miljøer og typer. 
Enten det er nerdete datafolk, kyniske forretningsadvokater eller øltørste virrehuer. 
Dette er en bok du blir tørst av å lese, og kan gjerne benyttes som drikkeguide gjennom Løkkas garantert bruneste lysløype. 

Troverdigheten oppveier også langt på vei at boken til tider kan bli vel ordrik, og at det tar tid å få øye på hovedintrigen. 
Men godt ljuget, det er det. 
