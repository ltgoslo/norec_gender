Bokanmeldelse:Therese Alvik: 
«Familien Steinfeld. 
Da byen gråt» 

Therese Alvik har tatt tak i et krevende bokprosjekt - samle sammen brokker og biter om en familie som ble tilintetgjort under 2. verdenskrig. 

Alviks bestemor hadde på 1930-tallet huspost hos familien Steinfeld i Ålesund, hos Israel (f. 1896), Lea (f. 
1896) og barna Reidun (f. 1922) og Morten (f. 1925). 
Alle med dødsår 1943. 

Engasjement og nitid kildearbeid 

Alvik satte seg fore å skrive deres historie, og boken «Da byen gråt» er preget av et engasjement og et nitid kildearbeid. 
Familien Steinfeld etablerte seg i Ålesund etter bybrannen i 1904, da det trengtes alskens varer. 
Israel drev opp en velrenommert forretning i Kongens gate, og mange ålesundere har eiendeler som i sin tid ble handlet hos Steinfelds Magasin. 

Fremstillingen av familiens slektninger i flere generasjonsledd og de mange forretningene i Trondheim, Ålesund, Bergen, Kristiania er fascinerende byhistorie og økonomisk historie. 

Billedmaterialet er flott og forsterker bokens dokumentasjon av den aktive Ålesund-familien: 
Israel var turner i unge år og sentral i turnforeningen i tiår, Lea var like aktiv i Sanitetsforeningen, barna Reidun og Morten allsidige - familien var del av byens sosiale liv. 

Far Israel ble arrestert tidlig, første gang i mai 1942. 
Gode venner forsøkte å beskytte sønnen Morten med sykehusinnleggelser høsten 1942. 
Forgjeves. 

Hva tenkte de to nordmennene som oppsøkte Lea og hennes to barn i hjemmet i Ålesund og kartla eiendelene like før de ble transportert bort? 

Alt ble notert 

Alt ble notert sirlig: lysestaker, laken, malerier, potter og panner. 
Og denne: 
«1 stk. 
liten barneviolin ca. kr. 22.» 
To musikalske barn hadde spilt på instrumentet, nå skjødesløst prissatt. 

Kort tid etter var mor Lea, far Israel og de halvvoksne barna Reidun og Morten drept. 

Boken reiser et minnesmerke over familien 

Therese Alvik har reist et minnesmerke over familien Steinfeld i Ålesund, skrevet en familiekrønike over tre generasjoner - aktive samfunnsborgere, likeverdige, respekterte, integrerte i Norge. 

Så ble de og andre jøder i landet med systematisk effektivitet skilt ut, brennmerket, registrert, transportert vekk og brutalt drept. 

Takket være Alvik er deres liv og historie nå med oss videre. 
