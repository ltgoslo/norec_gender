Bokanmeldelse:Barbara Kingsolver: 
«Monarkenes flukt» 

Selv en million vakre sommerfugler kan være et deprimerende syn. 

Roman 448 sider 349 kr. Juritzen forlag 

Kingsolver har gjort noe lurt i sin nyeste roman: satt fokus på klimaendringer. 
Vår tids største trussel, men bemerkelsesverdig lite debattert i samtidslitteraturen. 

Dellarobia lever et monotont liv med grøt, gulp og bleier og drømmer seg ut av et kjedelig ekteskap. 
På vei opp for å møte en elsker i skogen, støter hun på et fenomen det tar tid å fordøye: skogen er brennende oransje av flere millioner monarksommerfugler. 

De har altså bestemt seg for å overvintre i Nord-Amerika i stedet for i Mexico. 
Noe er med andre ord fryktelig galt. 
Funnet fører med seg debatt i lokalsamfunnet, på Internett og ikke minst i pressen. 

Sistnevnte er under kritikk i romanen, for å vinkle klimaendringene slik at det blir mer behagelig for publikum. 
Menneskene i romanen er troverdige og virkelige, men den lekker litt energi i lengden, og har litt problemer med å holde på fremdriften. 

Romanens sterkeste kort er Dellarobias egen metamorfose i møte med biologen og klimaforskeren Ovid som blir boende på gården for å undersøke funnet. 

«Monarkenes flukt» setter fokus på de vitenskapelige, økonomiske og psykologiske vanskelighetene omkring klimaendringene. 

Dette er en fortelling om oss selv og vårt livsnødvendige samspill med naturen og vår helt unike og livsfarlige evne til å motsette oss det. 
Oversatt av Kari og Kjell Risvik. 
