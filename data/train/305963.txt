Prøver å peke ut farene som truer det fredelige Europa i ny bok
Sylo Taraku beklager balkaniseringen av sitt kjære liberale Europa, men tar for lett på populismer. 

Sylo Taraku har skrevet en bok som forsøker å peke ut de farene som truer det fredelige Europa, EUs Europa, håpets Europa. 
Det handler om populisme og oppsplitting av den politiske samtalen, trusselen fra en tøylesløs innvandring og kulturelle gnisninger mellom parallellsamfunn. 
Det er dystre tider og vanskelig å se løsninger. 
Hatet mot elitene er blindt og truende. 

Taraku rammer inn sin fremstilling litterært med å diskutere med datteren sin på 18 år. 
Han forteller sin historie og sine bekymringer til henne. 
Det er nok likevel ikke en ungdomsbok han har villet skrive. 
Han ønsker å snakke til voksne og forlater raskt datteren. 
Men boka byr på litt for mange forenklinger til at den gir tilstrekkelig fiber for tanken. 

Balkan og Italia 

Boka har viktige mangler. 
Hva som menes med «balkanisering» forbli uklart. 
Det er forståelig at Taraku, i kraft av å være balkaner, velger dette ordet som metafor for oppsplitting. 
Men hva er definisjonen? 
Kan all oppsplitting kalles «balkanisering»? 

Et større problem er at teksten ikke differensierer mellom populismer. 
Taraku skriver bare litt om Italia, selv om det er der den sterkeste og mest sammensatte antielitismen finnes. 
Analysene av samrøret og privilegiene i de ledende kreftene i samfunnet – «la casta» – er kommet mye lengre og dypere i Italia enn i noe annet land, og det er synd at Taraku ikke har satt seg inn i dette. 

Egen posisjon 

For det er kritikk av eliter (kaster) som gir kraft til ulike populismer – Podemos, Syriza, Arabiske vår, 5-stjerner osv, i tillegg til høyreradikale som Le Pen, Wilders og Sverigedemokratene. 
Tolkningen og utnyttelsen av denne kritiske kraften gir fundamentalt forskjellige populismer. 

I et slikt perspektiv er det synd at forfatteren ikke avklarer sin egen posisjon i en tenkt eller reell elite. 
Er han selv del av kasten? 
Taraku er integreringsekspert og omreisende foredragsholder, for tiden ansatt i tankesmie og medlem av Arbeiderpartiet. 
Vi får et hint om at hans familie i Kosovo har hatt en fremtredende posisjon, men vi får vite altfor lite om hvordan han plasserer seg selv i bildet han tegner. 
Hvor snakker han fra? 

Sorg og vemod 

Likevel gjør ikke dette boka uinteressant. 
Den er et vitnesbyrd om reell fortvilelse som Taraku og mange med ham opplever. 
EU-optimisten Tarakus sorg er like tydelig – og på sitt vis like vemodig – som hos en Simen Ekern, en Torbjørn Jagland eller hos de såkalte «sentrumsekstremistene» i norsk politikk . 

Faren ved denne typen nostalgisk beklagelse over at EU ikke oppleves som det unionen sies å være, er at den skygger for reelle analyser av faktiske forhold. 
EU var kanskje en fin drøm for noen – særlig for dem som identifiserer seg med den politiske eliten, men unionen ble en brutal skuffelse for de mange som faktisk satte sin lit til honnørordene fra tankesmiene, før de så at realitetene var noe man måtte ordne opp i selv. 
