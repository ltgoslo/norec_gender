Avskyelig viktig
Oversatt av Kirsti Øvergaard, Ungdomsroman, 141 sider, Kr. 198,-, Bazar 

Hva skjer når en 7.-klassing brått går til streik mot alt - fordi ingenting har betydning? 
De andre i klassen kjenner med uro at hans fatalisme treffer dem: 
Hva er egentlig vitsen med noe? 
Hvorfor gidde å gå på skole? 
Hvorfor ikke bare sitte stille og øve seg på den meningsløshet og intethet døden vil bringe? 
Hvorfor le eller gråte, når du bare er et lite støvkorn i universet? 

Deres livsmot og fremtidshåp blir truet etter hvert som streikeren formidler filosofiske betraktninger omkring meningsløsheten fra sitt utkikkspunkt i et plommetre. 
Klassekameratene går til angrep, først med stein og rå makt. 
Så kommer de på at de må bevise for ham at det finnes ting som har betydning i alles liv. 

Gruppepresset øker. 
Hver og en må kvitte seg med noe av spesiell verdi. 
Råskapen begynner når de etter tur skal finne ut akkurat hva som er av stor betydning for sine venner. 
Det finnes etter hvert ingen grenser for hva som blir ofret når noe lignende et massehysteri bryter frem. 
I all hemmelighet bryter ungdommene de fleste etiske barrierer, og historien pumper seg frem mot en ganske så genial og utfordrende slutt. 

I Danmark brukes denne boken i ungdomsskolen. 
Det er lett å forstå at den har effekt. 
Teksten har en sjokkerende nerve, selve historien vekker mange følelser og inspirerer til ettertanke og debatt. 

Språket er enkelt og samtidig innholdsrikt, selv om setningsmelodien noen ganger er litt hakkete. 
Dette er en bok ingen ung leser vil glemme. 
Den er viktig, meget sterk i sine virkemidler, og rett ut sagt avskyelig fengslende å lese. 

MAY GRETHE LERUM 
