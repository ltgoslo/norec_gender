Bokanmeldelse:Patrick Bishop: 
«Operasjon Tirpitz. 
Historien om jakten på Hitlers mektigste slagskip» 

Velskrevet, spennende drama om Narvik som løfter fram aktørene. 

Sakprosa 428 sider 399 kr. Gyldendal 

Jakten på «Tirpitz» er legendarisk - her elegant formidlet med mye nytt stoff. 

Slagskipet «Tirpitz» ble sett på som en enorm trussel for de allierte under 2. verdenskrig: en formidabel angrepsmaskin med sine fire kanontårn og øvrige bestykning. 
I fire år, fra høsten 1940 til november 1944, var «Tirpitz» mål for 24 større allierte operasjoner i luft og til vanns. 
Winston Churchill utstedte en strøm av ordrer om å uskadeliggjøre «Tirpitz». 
Hans korteste memorandum besto av tre ord: 
«Hvor er Tirpitz?» 

Den produktive Patrick Bishop vil trolig glede liebhabere og allment krigsinteresserte. 
Boken er velskrevet og løfter fram aktørene på britisk og tysk side og motstandsfolkene på norsk side. 

En skildring av den tyske sjøkadetten Alfred Zubas åpner boken, der leseren trekkes ned i «beistets buk» i det britene bomber «Tirpitz» og skipet krenger. 
Panikken sprer seg i mørket i lasterommet, noen reddes ut når det skjæres et lite hull med skjærebrenner. 

De som ikke kom seg ut, sang «Deutschland, Deutschland über alles» før de ble kvalt. 

Leseren følger offiserer og mannskaper fra skipets sjøsetting i april 1939 med Der Führer til stede, til skipet fikk dødsstøtet i Troms, like ved Håkøya. 
Det massive bombeangrepet av Bomber Command 12. november 1944 senket endelig «Tirpitz». 

Hilsninger strømmet til RAF fra Stalin og Roosevelt, og kronprins Olav uttrykte «den spesielle glede vi nordmenn hyller denne dåden med». 
Av de 1700 mennene om bord omkom 971 under senkningen. 

Oversatt av Dag Biseth. 
