Bokanmeldelse:Franz-Olivier Giesbert: 
«Himmlers kokk» 

Rose er 105 år gammel, har «fem friske tenner» igjen i munnen og «dufter ikke akkurat fioler», men hun driver ennå restauranten sin, en av de beste i Marseille. 

Roman 
En olding ser tilbake på forrige århundre. 
304 s. Kr. 349,- Pax 

I sin alderdom har hun rikelig med tid til å tenke over sitt lange liv, og nå skriver hun erindringene ned, fra fødsel og tidlig oppvekst i Armenia. 

Hun overlever tyrkernes okkupasjon og etniske rensning av armenerne, fangenskap og slaveri og flykter til Frankrike hvor hun gifter seg og slår seg opp som kokk og restaurantvertinne. 

Hun opplever mellomkrigstidens fascisme, ser sin jødiske mann og sine barn deportert og drept av Hitlers soldater, blir selv besnæret (!) av Heinrich Himmler og lar seg ansette i hans husholdning, redder seg tilbake til Frankrike før Nazi-Tysklands sammenbrudd og bestemmer seg for å ta en blodig hevn over alle som har brakt tragediene inn i hennes liv. 

Det er altså en moderne pikaresk-roman Franz-Olivier Giesbert har skrevet, med en «vandrende» hovedperson som erfarer - og delvis griper inn i - sentrale begivenheter i vår nære historie. 

En slik person må selvfølgelig besitte egenskaper som går langt ut over de psykologiske rammene i vanlig personskildring, og det må sies at Rose er et fyrverkeri av en dame, med uutryddelig livsoptimisme, farlig gemytt, stort personlig mot og en ubendig sexlyst. 

Og selvsagt er hun bærer av forfatterens historiesyn, hans kyniske oppfatning av det godes skrale muligheter i en ond verden hvor særlig historien om antisemittismen i Europa som kulminerer i holocaust, får stor plass. 

Men han lar også gamle Rose lovprise livets gleder: natur, god mat og sex. 

En slik roman må bli springende og fragmentarisk, men boken er underholdende fra første til siste side og full av både faktiske opplysninger og gode formuleringer til ettertanke. 
