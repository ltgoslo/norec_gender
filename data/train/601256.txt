Lakseentusiasme som smitter
Ei detaljert og omfangsrik barnebok som flyter over av entusiasme og begeistring. 

At laks kan være så spennende ante jeg ikke, men denne boka tar barn og voksne med på et fantastisk lakseeventyr hvor vi både lærer mye og underholdes. 
I boka møter vi bestefar og Ole. 
De bor ved ei stor elv og det er her bestefar forteller historien om laksen Salomon og sjøørreten Ørjan. 
Vi følger Salomon fra han er liten og lever i elva, til han blir voksen og legger ut på reise til det store havet. 
Mellom hver fortelling følger en faktadel som henger sammen med det foregående innholdet. 
Faktastoffet er informativt og godt tilrettelagt for barn. 

Fortellingene er også spennende og egner seg godt for høytlesing. 
De er tydelig skrevet med stort engasjement, noe som også smitter over på leseren. 
Det er fascinerende å høre om den urtolige ferden til Salomon som starter i den store elven og går videre ut i havet. 
Her svømmer Salomon rundt og opplever en rekke eventyr for til slutt, etter tre år, å vende tilbake til utgangspunktet, den store elva. 
Her gjenforenes han med familien sin. 
Reisen i havet byr på alt fra nifse spekkhoggere til romantikk. 
Salomon treffer nemlig Vanessa fra Portugal, og hun er selvsagt den vakreste han noen gang har sett. 
På ferden møter Salomon flere farer, og mange av disse er menneskeskapte. 
Boka tematiserer blant annet negative konsekvenser av lakseoppdrett og hvordan man kan være med på å beskytte villaksen. 

Dette er ei inspirerende og lærerik bok som fenger både barn og voksne. 
Den er velskrevet, og faktadelen etter hver fortelling fungerer godt. 
Boka er også spekket med flotte illustrasjoner, noe som gjør at også mindre barn kan ha glede av den. 
Mot slutten av boka får vi en liten innføring i laksefiske, men spørsmålet er om våre yngre lesere har lyst til å prøve fiskelykken etter å ha lest om Salomons fantastiske reise. 
