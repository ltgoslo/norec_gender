Dyktig harselas
Anonym: 
«MORDET PÅ ANONYM» 
Kagge 265 s., kr. 329,- Vellykket avslutning på en av tidenes lengstlevende litterære spøker. 
Men det holder nå, takk. 

Store deler av Norges litterære «elite» samt utvalgte deler av den politiske ditto er samlet på danskebåten til flytende bokfestival. 
Bak dette megalomane initiativet står Aslak Sira Myhre, med godt betalt rådgivning fra Bjarne Håkon Hanssen. 

Blant høydepunktene på det tettpakkede programmet er den endelige avsløringen av hvem som skjuler seg bak pseudonymet Anonym. 
Men den hemmelige forfatteren dukker aldri opp til annonsert tid, lugaren hans bærer preg av kamp på liv og død, og pensjonert politimann Finn Abrahamsen tar saken. 

Solid assistert av NRKs Marta Norheim som hjelper ham til å lete etter drapsmotiver og ledetråder i Anonyms bøker. 
Båten kryr jo av mennesker med mulige motiver for å stoppe Anonym, blant dem hans forlegger Erling Kagge, politikere som Martin Kolberg og Raymond Johansen - og hva med pølse-Hanssen selv? 
Har ikke også han et motiv? 

Ikke uventet løser aldri den bolde konstabel Abrahamsen saken helt tilfredsstillende, men vi får i det minste en underholdende rundtur i politiske konspirasjonsteorier og personlige intriger. 

Det største mysteriet står selvsagt igjen: 
Hvem er denne Anonym? 
Kombinasjonen av litterære og språklige kvaliteter, evnen til presise parodier på norske forfattere og politisk detaljinteresse peker etter min mening mot en hovedmistenkt: 
Tidligere forfatter, forlegger og nåværende rådgiver for Ola Borten Moe: Halvor Fosli. 

Siste ord er sagt. 

SINDRE HOVDENAKK 
