Bokanmeldelse:Bjørn Olav Nordahl: 
«Nullpunkt» 

Forfatteren Bjørn Olav Nordahl er i ferd med å etablere et nytt spenningspar, journalistene Bjørnar Nergård og Magdalena Mellomstrand. 

I den lett gjenkjennelige avisen DØ driver de sin insisterende gravejournalistikk, helst på tvers av hva kapitalistiske eierinteresser og andre skumle krefter måtte ønske. 
På mange måter kan derfor «Nullpunkt» og forløperen «Skyggeland» fra 2012 sies å være et litterært prosjekt der den tradisjonelle journalistrollen som vaktbikkje og møkkagraver står i sentrum. 

Interessant nok legger da også Nordahl handlingen i årets bok til 2006/2007, altså akkurat da de hardhendte nedskjæringene i norske medier for alvor skjøt fart. 
Den som vil kan derfor gjerne lese disse bøkene som en slags elegi over gravejournalistikken. 

Denne gangen er hvitvasking av penger fra taximiljøet i Drammen, tvilsomme aksjetransaksjoner i Sveits og enda skumlere oljeinvesteringer i Vest-Afrika det handler om. 
Fra hver sin ende begynner de to hovedpersonene å nøste i det som viser seg å være en svært innfløkt intrige, med et sant mangfold av kryssende historier og motiver. 
Vi skal til London, Sao Tome og kontinentet, men like ofte går turen til velkjente Oslo-miljøer – og ikke minst til forfatterens hjemby Drammen. 
Ingen ting å si på lokalkoloritten med andre ord, og at Nordahl er Strømsgodset-fan blir også mer enn grundig understreket. 
Men også naturen i Drammens umiddelbare nærhet skal vise seg å få plass i handlingen. 

Det er i og for seg et imponerende stykke arbeid dette, interessant, grundig og i det store og hele ganske velskrevet. 

Men egentlig spennende blir det aldri, til det er handlingen for teknisk og detaljert. 
Dette er en sjanger som ofte blir svært ordrik, og «Nullpunkt» er altså ikke noe unntak. 
Det hjelper lite å henge på noen voldsscener og en nokså anstrengt actionscene helt mot slutten. 
På det tidspunkt er handlingen allerede langt på overtid. 

Heller ikke de obligatoriske visittene til hovedpersonenes privatliv kan sies å være imponerende interessante. 
Det blir i overkant melodramatisk det hele: 
Både Bjørnar Nergårds sorg og ruelse over sin avdøde hustru, og Magdalene Mellomstrands jakt på sin egen identitet og datterens afrikanske røtter. 

«Nullpunkt» vil uansett helt sikkert finne sine lesere i sommervarmen, som et solid stykke underholdningslitteratur. 
Og forfatteren har helt tydelig opplegget klart for en fortsettelse med de samme personene og det samme miljøet. 
Men da gjelder det ikke å fyre av alt kruttet på en gang. 
