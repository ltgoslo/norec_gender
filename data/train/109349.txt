Bokanmeldelse:Kurt Aust: 
«Stumme skrik» 

Kurt Aust fortsetter i god stil sin egenartede spenningsserie henlagt til Danmark og Norge på 1700-tallet. 

Krim 574 sider Kr. 399 Aschehoug 

Årets bok er stor i både omfang og intrige. 
Fremdeles er det den norskfødte Petter Hortten som fører ordet. 
Han forteller historien i retrospekt, over 40 år etter at den fant sted. 

Som om ikke det er vanskelig nok, befinner den aldrende Hortten seg også i fangenskap hos svenske røvere og må fortelle historien for å holde seg selv og sin kompanjong i live. 

Et litt vel kunstig grep kanskje, og egentlig helt unødvendig. 
For historien, som er lagt til årene 1705 og 06, er i seg selv mer enn dramatisk nok til å holde leseren i ånde. 

Det starter med et grotesk drap i København, der en ung og enfoldig bondegutt ganske snart blir pågrepet og siktet. 
Men den unge Petter Horttens mester Thomas av Bouberge er som alltid drevet av rettferdighetssans og mistillit til de styrendes maktarroganse. 

Dermed starter opprullingen av en spennende intrige som omfatter flere drap, et hemmelig renkespill for å hevne Danmarks tap av Skåne til Sverige og en rekke store og små konflikter mellom mennesker i kong Frederik IVs København. 

Kurt Aust er spesielt god på hverdagsskildringer av livet for 300 år siden, noe som tilfører boken et velkomment realistisk preg. 
Fullt så realistisk er ikke ideen om å introdusere to norske bipersoner: 
Den unge Ludvig Holberg og den enda yngre Peter Wessel (Tordenskiold). 
Men det er i hvert fall kreativt funnet på. 

Forfatteren skriver i en lett gammelmodig stil som kler historien godt. 
Han kunne nok med fordel ha strammet inn fortellingen her og der, særlig slutten blir i overkant uttværet. 
Men stort sett glimrende underholdning. 
