Bokanmeldelse:Roberto Saviano: 
«Zero Zero Zero» 

Den internasjonale kokainhandelens mørkeste sider. 

Sakprosa 414 sider 349 kr. Aschehoug 

Grundig og urovekkende dypdykk i skitten milliardindustri, som nærer kriminelle nettverk over hele verden. 

Den italienske forfatteren Roberto Saviano ble verdenskjent med bestselgeren «Gomorra» om den napolitanske mafiaen i 2008. 

I sin nye bok gransker han den internasjonale kokainhandelen, som har eksplodert de siste tiårene: 
Fra å være dop for «eliten» brukes det nå i alle samfunnslag, og for en investor finnes det ikke et produkt med høyere avkastning å investere i. 

Saviano tar naturlig nok utgangspunkt i Latin-Amerika, hvor kokaindyrkingen foregår. 
Mest plass er viet Mexico og Columbia, hvor nettverkene som forsyner verden med den illegale varen har skapt egne stater i staten. 

Det er også her flest mennesker er drept - vi snakker om titusener - i oppgjør knyttet til de kriminelle bandene. 

Leseren får også et bredt innsyn i smuglingen og forsyningsrutene. 
Vi blir kjent med politiets håpløse arbeid. 

Samme hvor mye ressurser de setter inn, klarer de ikke begrense volumet på leveringene. 
De kriminelle nettverkene skifter raskt strategi, de disponerer både ubåter og fly, og har ubegrenset tilgang på fattigfolk som er villige til å krysse grenser med stoffet på kroppen. 

Det viktigste ved denne boken er at fokus flyttes fra skadene ved narkotikabruk til de ekstreme konsekvensene av at narkotika er forbudt. 
Når Saviano mot slutten erklærer seg som tilhenger av legalisering, er det ikke akkurat med lett hjerte. 

Forfatteren har gjort et grundig researcharbeid, hvilket kommer til uttrykk gjennom detaljerte rekonstruksjoner av narkobandenes aktiviteter. 

Flere av episodene er riktignok såpass like at fremstillingen tidvis får et litt oppramsende preg. 
Man griper seg i å etterlyse mer analyse, i tråd med bokens undertittel «Hvordan kokainet styrer verden». 

Den omfattende dokumentasjonen og Savianos personlige refleksjoner utgjør like fullt et solid og engasjert innlegg i forhold til en av vår tids største utfordringer. 

Oversatt av Pål H. Aasen. 
