Ord som oss
Lyrikk. 
57 sider. 
Kr. 199,- Oktober 

Hvordan ser virkeligheten ut sett fra språkets og ordenes side? 
Gunnar Wærness' nye tekster inviterer til åpne lesninger i spenningsfeltet mellom språk, virkelighet og erkjennelse. 

Hos Wærness er dyreverdenen, tingverdenen og den organiske verdenen så å si stemmeberettiget. 
I alle samlingens fem tekster, hvorav den andre er en bearbeidet scenisk dialog, og flere av de andre har innslag av dialog og samtale, merkes en vilje til å la det andre, det vi så kjekt og selvfølgelig navngir selv, få komme til orde. 

«Solen har sitt eget navn på solen.» 
«Blomsten i vasen har hett rose for siste gang/heretter skal den kalles du», skriver forfatteren. 
Innledningsvis ber han en bønn til bønnen selv: 
«Gå dit ingen ord kan kalles mine.» 
På utfordrende vis gjør han alvor av intensjonene. 

Tekstforløpet er flytende, suggestivt, det maler i stykker våre hjemmevante forestillinger av hva en blomst, et ansikt, et sår, en orm eller et lys måtte være, og gjenskaper dem som mer uforutsigbare størrelser i helt nye sammenhenger. 
«Ordene fra i går kan ikke hete det samme som i går», sier forfatteren. 

Mindre friske er tekstene der det evinnelige metaspråklige perspektivet dominerer («jeg har begynt å skrive om helvete»). 
Dypsindige selvfølgeligheter finnes også. 
Og kanskje er det flere tekster her som ville gjort seg enda bedre i en scenisk setting. 

ARNE HUGO STØLAN 
