Svart og hvitt
Oversatt av Poul Henrik Poulsson. 
317 sider. 
Kr. 349,- Cappelen Damm 

Ayaan Hirsi Ali er fortsatt like engasjert som hun er unyansert. 

For tredje gang er en ny bok fra den somaliskfødte forfatteren Ayaan Hirsi Ali blitt oversatt til norsk, men budskapet er i grove trekk det samme som før. 
Ali betrakter islam som vår tids største trussel, og oppfordrer vestlige samfunn til å ta harde integreringsgrep før det er for sent. 

I den grad «Nomade» inneholder noe nytt, er det utdypingen av hennes personlige familiehistorie. 
Men hvert eneste eksempel på alle tragediene de har vært rammet av, oppgir religionen som årsak. 

Alis fremstilling av islam er til forveksling lik det fiendebildet som manes frem av høyreekstreme grupper, eller den lære som prekes av radikale islamister. 
At dette er fjernt fra virkeligheten til det store flertallet av verdens muslimer, synes ikke å affisere henne et øyeblikk. 

Klarer man å se bort fra denne enøydheten, eventuelt ved å skrive den av på kontoen for personlige traumer, kan man lese «Nomade» med utbytte. 
Det gjelder spesielt Alis skildring av det vanskelige forholdet hun har til sine nærmeste familiemedlemmer, som er fortvilet over at hun har gitt avkall på religionen. 
Hennes ideer om hvordan man kan bekjempe kvinneundertrykkingen i mange muslimske miljøer, er også verdt å ta på alvor. 
Det gjelder blant annet oppmuntringen til en islamsk «opplysningstid», at de i likhet med de fleste kristne bør erkjenne at deres hellige skrift er forfattet av feilbarlige mennesker. 

Mange gjentagelser til tross, skriver Ali med en innlevelse og nerve som overbeviser leseren om at utfordringene hun skildrer er for viktige til å ignoreres. 

STEN INGE JØRGENSEN 
