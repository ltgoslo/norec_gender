Bokanmeldelse:Camilla Läckberg: 
«Løvetemmeren» 

Det er mye som føles velkjent i Camilla Läckbergs niende bok fra Fjällbacka. 
Både stedet i seg selv, og hovedpersonene Erica Falck og hennes mann Patrik Hedström. 
Hun er forfatter, han er politimann – og selvsagt blandes privatliv og jobb også denne gangen. 

Patrik etterforsker saken der en ung savnet jente plutselig dukker opp igjen, bare for å omkomme etter en påkjørsel. 
Det viser seg at hun har vært holdt i fangenskap og blitt mishandlet på det grusomste, og jakten på overgriperen begynner. 

Samtidig graver Erica i en familietragedie fra 1970-tallet som også involverer fangenskap og mishandling av barn. 
Med andre ord er også selve tematikken velkjent. 

Det kan virke som minst annenhver krimbok som skrives i disse dager, har mishandling av hjelpeløse jenter eller kvinner som et hovedtema. 
På sitt groteske vis er vel forklaringen ganske enkelt at dette har vist seg som en vinneroppskrift overfor leserne. 

Og apropos grotesk: 
Det skal sies at «Løvetemmeren» etter hvert forlater den svenske virkeligheten, og utvikler seg til noe som best kan kalles en ren skrekkroman. 

Der alt det gørret som kan presses ut av historien blir nøye utporsjonert. 
Etter hvert kobles Patriks og Ericas historier sammen til en felles jakt på en gjerningsperson som trolig har langt flere enn ett liv på samvittigheten. 

Camilla Läckberg er mester i en skriveteknikk der man lag for lag blir presentert for stadig nye elementer av historien. 

Denne teknikken kombinerer hun med de nærmest obligatoriske hverdagsskildringene av mellommenneskelige relasjoner, større og mindre familieintriger og kollegiale utfordringer. 
Leseren blir med andre ord godt ivaretatt og ledet gjennom handlingen med fast og sikker hånd. 
Alle skal med, som det heter. 

Slik er det grunn til å konkludere med at Läckberg leverer varene også denne gangen. 
Men noen stor litterær opplevelse blir dette aldri. 
