Bokanmeldelse:Wolfgang Herrndorf: 
«Tschick. 
Adjø, Berlin» 

Bra gjennomført roman om guttevennskap, kjærlighetslengsler og en verden som er bedre enn sitt rykte. 

Roman 237 s Kr. 299, - Bastion Forlag 

14-åringen Mike Klingenberg driver inn i et uventet vennskap med klassens nye outsider, den mystiske Tschick, som har «russisk» utseende og en stålånde som vitner om alkoholproblemer og trøbbel på hjemmefronten. 

Mike sliter selv med en alkoholisert mor og en fjernskalle av en far som har nok med å administrere konkursene sine. 
En dag kommer Tschick rullende med en Lada han har stjålet. 

Den forbudte gutteturen ut av Berlin og inn i det ukjente kan begynne. 
Og Mike kan vedlikeholde drømmen om at klassens stjerne, den uoppnåelige Tatjana, vil begynne å se i hans retning. 

Forfatteren gjør mye godt ut av en velkjent rammefortelling. 
Ferden går etter innfallsmetoden, snart på Autobahn, snart gjennom åker og eng, men verden viser seg å være full av gode hjelpere. 

Spenningen er noe ujevn, og troverdigheten glipper litt her og der. 
Men Herrndorf er en lun og dreven forteller som treffer fint med tonen til jeg-fortelleren Mike. 

Han har full kontroll på persongalleri og miljøskildring, og han driver handlingen framover på profesjonelt vis. 
En underholdende og godt skrevet fortelling, velegnet for passe late sommerdager, både for leseglade tenåringer og oss andre, mer tilårskomne. 

Fin oversettelse av Eivind Lilleskjæret. 
