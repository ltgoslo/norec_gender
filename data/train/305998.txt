Hanne Kristin Rohde angriper pelsdyrnæringen i ny bok
Skriver seg bedre og bedre. 

En ung mann blir funnet død i et fasjonabelt hus i Ullevål Hageby. 
Eierne selv, en nevrotisk advokat og en bipolar psykiater, påstår de aldri har sett mannen. 
Psykiateren er søster til Norges landbruksminister. 
Han er fra FrP og ikke særlig sympatisk. 
Vi forstår tidlig at de alle har noe å skjule, spørsmålet er om det er knyttet til mordet. 
Saken blir ikke mindre komplisert da det viser seg at det ukjente offeret døde to år tidligere i en ulykke. 

Politisk krim 

Dette er fjerde bok i serien om politietterforsker Wilma Lind og hennes gode kollega Bjarne. 
Om en går inn på Hanne Kristin Rohdes nettsider, vil en se at temaene i serien omfatter hennes hjertesaker; voldtekstutsatte kvinner, barns rettigheter, og dyrevern. 
Det siste er tema i denne boka. 
Nærmere bestemt pelsdyrindustrien. 
Den avdøde ligger i parets ekteseng, kun iført revepels. 

Landbruksministeren er tidligere eier av en pelsdyrfarm, og plottet involverer store penger og mulig forskningsmanipulering. 
Wilma selv havner i en vanskelig dobbeltrolle. 
Hennes opprørske sønn Birk jobber i en NOAH-liknende organisasjon. 
Han vil ha action, og målet er pelsdyrfarmen til den tidligere landbruksministeren, nå eid av hans sønn. 

Slentrende nærvær 

Rohde skriver bedre og bedre. 
Boka er holdt i presens, noe som er ganske uvanlig når det gjelder krim. 
Det fungerer overraskende godt, og skaper et slentrende om ikke akkurat spenningsfylt nærvær. 
Portrettene er også varierte, men Rohde har fremdeles litt å gå på når det gjelder bruk av bilder; «En enorm lykke over å være til seiler gjennom årene» (les blodårene). 

Som alltid er Rohde god til å skape plott, og til å legge ut creepy detaljer. 
Hun er ikke like god når det gjelder troverdige og spenstige oppklaringer. 

Riktignok er denne boka langt mer samlet enn fjorårets «Gudmoren», men løsningen kommer ikke akkurat som noen bombe. 
Til det har Rohde vært litt for flink til å legge ut hint underveis. 
