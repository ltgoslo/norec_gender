Livet er herlig!
Forfatter: 
Aksel Selmer 

Sjanger: 
Roman 

Forlag: 
Cappelen Damm 

«Livet er herlig, skal jeg fortelle deg. 
Det er ikke noe galt med sorg og savn, selv om det gjør vondt. 
Men det gjelder å hente frem noe hyggelig innimellom. 
Derfor har jeg med denne lille skvetten med madeira. 
Når Pelle har blitt en del av vannet han var så glad i, skal jeg ta meg et glass og skåle for livet», sier en rund og trivelig bestemor som for lengst er enke, og nå har kastet asken av sin kremerte hund ut i tjernet der de pleide å gå tur. 
Hun sier det til bokas hovedperson Gustav Fenge som er på desperat og terapeutisk sykkeltur fra en by i Østfold til Trondheim i et forsøk på fysisk å avreagere tapet av en sønn på fem år som er død og en kone som kaster ham på dør fordi hun mener han er den skyldige. 

Vanvittig sorg er grunntemaet i boka. 
Pappa Gustav som forgudet sønnen sin, takler det i rykk og napp. 
Han får sammenbrudd. 
Han går på fylla og driter seg ut i jobben. 
Han begynner å sykle. 
Ved å kjenne den kroppslige utmattelsen, unngår han sine følelser. 
På denne reisen følger vi ham. 
Han møter gode mennesker og tre elger. 
Og han møter seg selv med en gryende erkjennelse av hva som har skjedd og hvorfor. 

På merkverdig vis er dette en utrolig morsom roman. 
Feelgood er et understatement. 
