Bokanmeldelse:Kerstin Ekman: 
«Grand finale i svindlerbransjen» 

Både sosiale klatremus, snobbete intellektuelle og det svenske sosialdemokratiet skildres med skarp penn av Kerstin Ekman. 

Roman 367 sider 379 kr. Aschehoug 

Men verst går det ut over litteraturbransjen, sirkuset Ekman kjenner så godt fra innsiden. 
Hun skildrer støvlukten i en bibliotek-kjeller like nærværende som raslingen i kongelig silke når Svenska Akademien skal hedre en Nobelsprisvinner. 

Selve plotet er av meta-typen: 
Stygge, men skriveføre Barbro er ghostwriter for den mer «Skavlan-pene» Lillemor. 
Suksessen vil ingen ende ta, før Barbro leverer et manus der Lillemors liv skitnes til på verste måte. 

Men hvem skriver egentlig om hvem? 
Siden Ekmans forfatterskap og egen livshistorie også skinner gjennom i beretningen om Lillemor, legges enda et lag på denne mangfoldige teksten. 

Romanen kan også leses som en sjangersprengende kommentar til autofiksjon-trenden andre (mannlige) forfattere har skapt, der salgssuksesser blir bygget av egen og andres dritt. 

Mellom raljererende humor og sylhvasse stikk mot både forlagsmetoder og kameraderi på Parnasset, klarer forfatteren å smelte inn to reflekterte og gripende kvinneportrett. 

Miljøer og verdensbilder fra 50-tallet skildres med overbevisende fargerikdom. 
Ekman undersøker også store etiske og filosofiske spørsmål, spesielt omkring menneskets rett til å eie sin egen livsfortelling. 

Kontrastene mellom burlesk situasjonskomikk og dyp menneskekunnskap blir aldri for brå, mest fordi språket i seg selv er så solid og levende. 
Den poetiske uhyggen fra romaner som «Hendelser ved vann» fornemmes også, særlig når Barbro får ordet. 
Dermed tyder alt på at forfatteren virkelig har skrevet romanen selv. 
Oversatt av Bodil Engen. 
