Nicolai Houm gjør det litt lett for seg i ungdomsroman om en pappa i fengsel
Lett og kjekt om et komplisert tema. 

Vilde er tolv år. 
Faren hennes er i fengsel, og hun og mora har flyttet til et nytt sted for å slippe alle de skulende blikkene. 
På den nye skolen er det ingen som snakker med henne, annet enn somaliske Xakiima. 
Det forandrer seg da Vilde forteller at hun har en far som bor i Afrika, og at hun selv har vært der og fått holde en liten tigerunge i fanget. 
Etterpå finner hun en lapp der det står at det ikke finnes tigere i Afrika. 
Spørsmålet er hvem som har skrevet lappen og avslørt Vildes løgn. 

For suveren 

Houm skriver lett og godt, og tematikken er klassisk. 
Det handler om å svikte en god venninne for å få innpass hos de kule. 
Om å elske en umulig far og en uoppnåelig kul gutt. 
Og om å gå i konstant redsel for å bli avslørt. 
Men Houm har falt for fristelsen til å gjøre Vilde i overkant suveren. 
Fantasifulle Vilde skriver, og har sendt inn fortellingene sine til et forlag. 
Der antas hun som den yngste noensinne. 
Hun er en fabelaktig danser, noe hun skjuler for å få innpass hos kule. 
Den uoppnåelige gutten er ikke så uoppnåelig likevel, men er han egentlig noe å samle på? 

Ukomplisert 

Når det gjelder kjernetematikken, drukner den i de mange andre temaene. 
Det er likevel fine ting der. 
Vildes redsel for at noen skal vite det. 
Faren som hun savner så inderlig, spesielt når hun etter en times besøk – overvåket av en fengselsbetjent – må forlate ham. 
Men også her blir det vel ukomplisert og suverent. 
Faren sitter fengslet i sju år. 
Vi får ikke vite hvorfor, men noe alvorlig må det være. 
Han framstilles likevel som en eventyrpappa, som alltid sier kloke ting. 
Som elsker Vilde og mora, og som leser bøker og vil bli bibliotekar. 
Vilde har ingen minner om vold eller svik. 
Her har Houm gjort det litt for lett, både for seg selv og Vilde. 
