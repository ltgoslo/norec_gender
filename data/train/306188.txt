Skriver om Russlands krig mot Vesten, men er sjøl en kald kriger
Dette er de snille, med USA i spissen, mot de slemme, altså Russland. 

TV2s Russland-ekspert Øystein Bogen er på grunn av sine kritiske reportasjer dårlig likt av russiske myndigheter. 
Hans forrige bok som kom i 2016, hadde tittelen «Putin og jeg». 
Nå kommer oppfølgeren, «Russlands hemmelige krig mot Vesten». 
La det med en gang være sagt; dette er en viktig bok for å forstå det som kalles hybridkrig, der både statlige og ikke-statlige aktører bedriver gammeldags form for spionasje, koplet med informasjonskrig og cyberangrep. 
Hensikten er å nøre opp under konflikter, skade personer og stater og villede folk gjennom å spre falske nyheter. 

Men dette er Bogens subjektive versjon. 

De snille mot de slemme 

Boka tar for seg spionasje og påvirkningskampanjer regissert fra Moskva, fra Sovjetunionens begynnelse og slutt og til dagens Russland under president Vladimir Putin. 
De gamle spionhistoriene fra forrige århundre er greie som oppfriskning, men strengt tatt ikke nødvendige. 
For Bogen er de en grei overgang – fordi hans framstilling av verdenssituasjonen før og nå er ganske så identisk: 
Dette er de snille, med USA i spissen, mot de slemme, altså Russland. 
Russland er angriperen, Vesten forsvarer seg. 
Og Putin er den store og hensynsløse skurken, noe Bogen klart viser fra første avsnitt, der presidentens vei mot makta beskrives. 

Når forfatteren kritiserer vestlige myndigheter og vårt eget utenriksdepartement for unnfallenhet overfor Putin og hans regime, forkaster han diplomatiets vei og ifører seg aktivistens klær. 
. 

Bogen trekker fram eksempler fra en rekke land. 
Russlands innblanding i det amerikanske presidentvalget og angrepene på Hillary Clinton er bredt og godt beskrevet, uten at det trekkes noen direkte kopling mellom president Donald Trump og de russiske hybridkrigerne og deres oppdragsgivere. 
Boka gir også en detaljert framstilling av hvordan russiske hybridangrep mot land som Estland, Ukraina, Georgia, Frankrike, Sverige og Norge har foregått. 
Dette er spennende lesing, skrevet i god journalistisk stil. 

Hackere på fisketur 

Forfattteren gir også en omfattende innføring i den russiske hybridkrigens verden. 
I kapittelet «På fisketur i harddisken» viser han hvordan hackere tar seg inn i en datamaskin for å infiltrere e-post gjennom phishing ­og den mer avanserte metoden spearphishing. 
Så må angriperen forsvare seg, og dermed utvikles forsvarssystemer, som igjen kan trenges igjennom. 
I denne kampen vokser det fram en ny profesjon, med spesialister som tar «finnerlønn» for å oppdage hull i sikkerhetssystemer. 
Ofte er det «gutteromshackere» og kriminelle som står bak, men i spioneriets verden er det de russiske cyperbjørnene Cozy Bear og Fancy Bear som dominerer. 
Her gir forfatteren en rekke eksempler på hvordan disse bjørnene har herjet, blant annet USA, Frankrike og Ukraina. 

Bogen er god på fortellerteknikk, men har vanskelig for å ikle seg den nøkterne og objektive analytikerens drakt. 
Når det gjelder dataangrep mot Norge, blir han den sjølerklærte patrioten som nærmest framstiller en del av den norske lokalbefolkningen i grenseområdene mot Russland som naive. 
Her er det ikke samarbeid med naboer som bør gjelde og heller ikke utvidet kontakt med russiske myndigheter. 
Forfatteren sverger til den harde linja, og derfor har han heller ikke mye til overs for Sør-Varangers ordfører Rune Rafaelsens forsøk på å bygge bruer i stedet for å stenge veier. 

Storskog og Syria 

Når det gjelder flyktningstrømmen over Storskog i 2015, går Bogen langt i å antyde at dette var bevisst politikk iscenesatt av herskerne i Kreml. 
Som en ren konspirasjonsteoretiker synes han det er påfallende at flyktningbølgen fra Russland startet samtidig med at russiske fly begynte å bombe opprørere i Syria. 
Som et ledd i den teorien, siterer han NATOs tidligere øverstkommanderende i Europa, Philip Breedlove. som i mars 2016 uttalte at hele den russiske intervensjonen i Syria var en del av en plan om å oversvømme Europa med flyktninger. 

Forfatteren har et omfattende og imponerende kildemateriale, men mye er ensidig. 
Når det gjelder episoder om hybridangrep han beskriver, er det slett ikke alle som beviselig kan tilbakeføres til Russland. 
Derfor bruker han også uttrykk som «sannsynlig», «mistanke om», «klare indikasjoner på» og «frykt for» at aksjoner var og er styrt fra Kreml. 

Russiske verstinger 

I etterordet skriver Bogen at man ikke utvetydig kan knytte alle episodene som omhandles til Putin & Co. Men uansett, skriver han, «ligger Russlands faktiske handlinger og politikk som en viktig årsak til at mistankene i det hele tatt er fremmet». 
Ja, ja, slik kan det også sies. 

Etter å ha lest boka skjønner man at det som nå skjer i hybridkrigens verden er svært så skremmende. 
At russerne er verstingene, er det ingen tvil om. 
Men historiene som blir fortalt, står godt på egne bein, uten at Bogen må forsterke dem med sine egne subjektive synspunkter og ihuga russofobi. 
Da blir situasjonen enda mer alarmerende. 
