Framtidsroman om havet, døden og et mystisk spøkelsesskip
Stilsikker allegori over livets dystre vilkår. 

Havet, døden og kjærligheten er en ofte nevnt trio i fortellerkunsten. 
Klassiske temaer, som er variert både som symfonier og kammerspill, som store, metaforiske visjoner og som realistiske romaner om sjøfolk eller fiskere. 

Det handler om å bevege seg på livets hav, med døden som et dypt mørke under seg og drømmen om kjærligheten som en lysning i det fjerne. 
Fra Melvilles «Moby Dick» til Joseph Conrads «Lord Jim», fra Nordahl Griegs «Skipet går videre» til Jens Bjørneboes «Haiene»; mye minneverdig er skrevet om skip som seiler lik små kloder gjennom tilværelsen. 

Spøkelsesskip 

Mads Rage (35) beveger seg i denne tradisjonen med sin debutbok «Og skipet siglar vidare». 
Unggutten Poll befinner seg på en farkost som lik et spøkelsesskip glir gjennom tid og rom. 
Vi er et stykke ute i framtida og vet ikke hvordan Poll har havnet i denne situasjonen, sammen med kollegaen Vik og en skipsdokter som er opptatt av å mikse medisin. 
Skipet er et univers, der folk fødes og dør. 

Maten er knapp og markspist. 
Et minne om en tidligere sivilisasjon er en kiste med bøker, medbrakt av skipets kaptein. 
Hver gang en sjømann dør, blir han svøpt i fiskeskinn og senket i havet, sammen med en bok. 
Poll kan ikke lese, men kjenner en fascinasjon ved skriften på boksidene. 

Øyeblikket er livet 

Som mange andre sjøromaner kan boka leses som en allegori over livet. 
Tilværelsen er uten fortid, uten framtid, den er en serie øyeblikk som er livet. 
Boka er en skildring av våre eksistensielle vilkår; en ganske dyster visjon. 

Rage fører et godt og sikkert nynorsk. 
Han gir en fysisk og konkret opplevelse av å være om bord på denne dødsseileren. 

Språket er knapt og anskuelig, med mye nakent rom mellom linjene. 
Det skulle ikke forundre meg om Tarjei Vesaas er en av favorittene til denne lovende debutanten. 
