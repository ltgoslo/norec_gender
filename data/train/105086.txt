Bokanmeldelse:Morten Strøksnes: 
«Havboka» 

Morten A. Strøksnes' «Havboka» er storfavoritt til å vinne Brageprisen om halvannen uke. 
Dette er boken som ble solgt til seks land før utgivelse og ble en kjempesnakkis på høstens bokmesse i Frankfurt. 

Den erfarne sakprosaforfatteren Morten A. Strøksnes har uten tvil funnet sitt perfekte emne med høstens Brageprisnominerte utgivelse «Havboka». 

Boken har fått den selvforklarende undertittelen «Kunsten å fange en kjempehai fra en gummibåt på et stort hav gjennom fire årstider» - vi skal med andre ord på fisketur. 

Og hvilken fisketur! 
Sammen med kompisen Hugo Aasjord, bildekunstner og gründer, vil Strøksnes få tak på et av havets virkelige beist: håkjerringen. 

Håkjerringen kan bli syv meter lang og fort veie over et tonn, og den holder til i våre egne farvann – i dette tilfelle Lofoten. 

Med utgangspunkt på Skrova, og gjennom et helt år, jakter de to kameratene på dette sjøuhyret. 
Det er blitt en historie om talløse turer på havet, om planlegging og forberedelser og om fantastiske naturopplevelser. 

Om forfatteren: 

I seg selv er «fisketurene» spennende nok lesning, eller kanskje er det riktigst å kalle dette for jakthistorier. 

Morten Strøksnes har et isklart og fullstendig ujålete språk, han skriver i konkrete hovedsetninger og med stor fortellerglede. 
Nettopp fordi han økonomiserer slik med virkemidlene, evner han i enkelte partier også å svinge seg opp til nærmest poetiske språklige høyder. 

Finnmarkingen Strøksnes, som tidligere har skrevet bøker fra blant annet Midtøsten og Sierra Madre, fra Kongo og Øst-Europa, er full av ærefrykt og respekt for norsk hav og natur. 

Alle som har bare det aller minste forhold til Norges kyst- og distriktskultur, vil finne mye å gjenkjenne og glede seg over i denne boken. 

Fått med deg VGs siste bokanmeldelser? 
Sjekk her! 

Men det er selvsagt også andre dimensjoner som er med på å gjøre «Havboka» til en så flott leseropplevelse: 

Strøksnes laster fortellingen sin til ripa med kunnskap og refleksjon. 
Enten det gjelder havforskningens historie, evolusjonsteorier (!) eller myter og mytologi om havet, så er han på hjemmebane. 
Han krydrer dessuten fortellingen sin med riktige doser litterære referanser. 
Fra Arthur Rimbaud til Halldis Moren Vesaas, fra Herman Melville til Alexander Kielland. 

Det hele sydd sammen på et vis som bare en fullbefaren forfatter kan klare. 

I tillegg til alt dette er «Havboka» også et portrett av Nord-Norge per i dag, en landsdel befolket av eksentrikere og entusiaster, skrønemakere og skriftlærde. 
Kanskje har mange av dem det til felles med fortelleren Morten A. Strøksnes at de jakter på noe uoppnåelig. 
Og er lykkelig med det. 

Om det ble håkjerring på kroken? 
Svaret finner du på bokens aller siste side. 
God lesning. 
