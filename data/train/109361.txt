Frode Grytten:«Brenn huset ned» 

Sterk og personlig roman om bandet som ville være «det eneste bandet som betyr noe» og som ble det for millioner av fans. 

Roman 190 sider Kr. 369,- Oktober 

Frode Gryttens beretning om The Clash er en studie i god og variert fortellerkunst. 
Og det fineste av alt: 
Man trenger ikke være gammel blodfan for å like det man leser. 

Grytten starter historien med et av de desiderte høydepunktene i bandets karriere: en spektakulær serie konserter i New York våren l98l, og avslutter med begynnelsen, - noen unge menn som finner hverandre i punkens spede barndom i London en gang rundt midten av 1970-tallet og begynner å øve sammen. 

Istedenfor å følge den konvensjonelle dramaturgien om «et rockebands vekst og fall» varierer Grytten friskt i tid og synsvinkler. 

Han gjør hver av de fire bandmedlemmene til hovedpersoner i hvert sitt kapittel; fire prismer speiler brokker av den samme fortellingen, men på ulike måter. 

Slik blir vokalisten og sjefen Joes (Strummer) forhold til kjæresten Gaby bærebjelken i første kapittel. 
Gitaristen Mick (Jones) kommer til orde gjennom fine prosalyriske indre monologer. 
Mens kapitlet med trommis «Topper» (Headon) er det mest episke. 

Skildringen av hvordan han først serverer gruppen verdenshiten «Rock the Casbah» for så å få fyken på grunn av heroinavhengighet, er hjerteskjærende. 

Grytten kan dette stoffet, fra de store begivenhetene og ned til traktorstøvlene. 
Det gjør det skjønnlitterære nivået i boken ekstra beundringsverdig. 
