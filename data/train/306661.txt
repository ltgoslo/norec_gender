Ny Listhaug-bok:- En statsråd som er mer opptatt av retorikk enn realpolitikk 

Lettlest og interessant, selv om de store avsløringene mangler. 

Sylvi Listhaug har ifølge boka «Kors på halsen» alltid vært en outsider, både i egen familie og i Fremskrittspartiet. 
Hun har aldri vært folkevalgt, men kommet til makt ved hjelp av kvotering og mektige menn: 
Carl I. Hagen og Frp-nestor Lodve Solholm fra hjembygda. 
De har vært to av svært få allierte. 
Innvandrings- og integreringsministeren bygger ikke allianser, hun ypper til strid og trives best i kamp. 

Som liberal og tidligere Venstre-politiker har BT-kommentator Mathias Fischer et politisk ståsted langt unna Sylvi Listhaugs. 
Fortellerstemmen er likevel mer tydelig bergensk enn politisk. 

Ikke intervjuet 

Bokas objekt har ikke villet la seg intervjue, og vi kommer ikke så tett på bondedattera fra Sjøholt som den pretensiøse undertittelen lover. 
Her er heller ingen store politiske avsløringer, og dessverre litt for mange gjentakelser. 
Men Fischer har skrevet et lettlest og interessant, journalistisk og tidsaktuelt portrett av regjeringens mest kontroversielle statsråd. 

Godt politisk håndverk handler vanligvis om å jobbe fram saker, forankre flertall og gjennomføre konkrete endringer. 
Fischer nevner ett eksempel på at Listhaug har jobbet slik, da hun økte kvotene for hvor mange kyllinger en bonde kan ha. 
I resten av karrieren har hun gjort det stikk motsatte. 

Overlater til byråkratene 

Administrasjon og gjennomføring er tilsynelatende helt uinteressant for Listhaug, hun har overlatt mest mulig til byråkratene og konsentrert seg om ekstern kommunikasjon. 
Slik har hun synliggjort både seg selv og Frps primærstandpunkter, uten hensyn til verken Oslo-byrådets eller regjeringens samlende kraft. 

Dette har gått på bekostning av realpolitisk gjennomslag og overordnet styring, sterkt illustrert ved Oslos skandaløse eiendomsprosjekt i Spania. 
Som byråd brukte Listhaug skamløst det planlagte sykehjemmet til egenpromotering, men tok intet ansvar da prosjektet havarerte. 
Både ved jordbruksoppgjøret i 2014 og asylinnstrammingene to år seinere var det mulig å få stortingsflertallet med på større endringer enn resultatet. 
Eksemplene er ifølge boka typiske. 
For Listhaug er det viktigere å si hva hun og Frp helst vil, enn å få gjennomført mest mulig. 

Fischer beskriver godt hvordan hun systematisk har bygget sin kristenkonservative profil, sin politiske karriere og hvordan hun har perfeksjonert en retorikk mot stråmenn. 
Som Carl I. Hagen forsøker Listhaug aldri å overbevise eller svare debattmotstanderne, men snakker til TV-seerne, til leserne og til velgerne. 
Ikke til alle, men til dem som er enige med henne fra før. 
Boka vil neppe verken koste eller skaffe Listhaug noen tilhengere, men gir et nærmere innblikk i livet til en politiker vi risikerer å høre mye mer fra. 
