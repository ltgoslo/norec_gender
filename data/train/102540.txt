Bokanmeldelse:Christoffer Carlsson: 
«Tilfellet Vincent Franke» 

Christoffer Carlsson graver dypt ned i Stockholms underverden i sin debutroman og enda dypere i rusmisbrukerens oppsplittede, selvforaktende sinn. 

Thriller 245 s. Oversatt av Inge U. Gundersen Pris: 
Kr. 199,- Bazar 

Hovedpersonen Vincent befinner seg på bunnen, han er misbruker og langer, fysisk utarmet, psykisk et kaostilfelle. 
Kundene mistror og frykter ham, bakmennene utnytter og forakter ham. 
Men ikke mer enn han forakter seg selv. 

For Vincent er seg smertelig bevisst sin elendighet der han beveger seg som en søvngjenger i runddansen mellom dem som supplerer ham med stoff, og vrakene han selger til. 

Et skifte inntreffer i Vincents liv da en mektig bakmann dumper en forkommen jente hjemme hos ham med beskjed om å «passe på» henne. 
Både Vincent og leseren aner fort at Maria er offer for menneskehandel i et brutalt, internasjonalt nettverk. 

Men Marias hjelpeløshet, samt hennes attraktive vesen, vekker noe i Vincent, og da hun blir hentet for å ekspederes videre på sexmarkedet, våkner en slumrende moral i ham og han bestemmer seg for å «redde» henne. 
Noe som selvfølgelig må gå galt. 

Forfatteren er bare 26 år, men virker fullbefaren når det gjelder underverdenens justis, geografi og generelle miljø. 
Han mestrer også sjangerens fortellerteknikk; boken er tidvis meget spennende. 

Fortellingen er nattsvart, men uten spekulative overdrivelser og uttværing av grusomheter som skjemmer lignende historier. 
Det som gjør sterkest inntrykk, er Vincents selvinnsikt. 

Det går bratt utfor med personene i denne romanen. 
Men Carlssons start på forfatterkarrieren peker stikk motsatt vei. 
Dette er et imponerende debutarbeid! 
