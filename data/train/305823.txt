Sarah Zahid er foreløpig et litt uforløst talent
Men hun skriver godt om brytningen mellom det pakistanske og norske. 

Det er en stor klisjé at forlagene er ute etter litterære stemmer fra innvandrermiljøer. 
Betyr det at forfattere med innvandrerbakgrunn har lettere innpass enn andre håpefulle poeter? 
Slik kan det nok fungere. 

Men Sarah Zahid har skrevet en såpass god debutsamling at den holder mål, sammenliknet med de aller fleste andre. 

Det er rett nok relativt enkle greier. 
Noen stor poetisk åre er ikke å finne her. 
Heller ikke særlig mye moderne formbevissthet. 
Diktsamlingen står og faller på hvordan den turnerer sine temaer, ikke minst brytningen mellom det pakistanske og det norske. 

Nye rike naboer 

Vi befinner oss på Holmlia på Oslos østkant. 
Bydelen som nå for tida er i nyhetsbildet på grunn av gjengkriminalitet, framstilles her først og fremst som et hjemsted – på godt og vondt, men aldri virkelig utrygt. 

Ei ung jente (etter alt å dømme et selvbiografisk basert lyrisk jeg) forteller om hverdagen sin. 
Familien hennes driver kiosk og kjører taxi. 
Selv går hun på skole. 
Så flytter familien fra en blokk på Holmlia til et hus på Bjørndal. 
Det er ikke så langt unna, men det framgår at på det nye stedet er «alle naboene […] rike hvite mennesker». 

Er drømmen å bli som dem? 
Slik kan det virke noen steder: 
«når jeg blir 45 / skal jeg kjøpe en hytte / på Vestlandet / feire jul der / tenne stearinlys og pynte treet / med rosa glasskuler / bake alle julekakene / på TV2». 

En klassisk følelse av å stå utenfor viser seg noen steder: 
«på et album ville jeg vært den / merkeligste sangen / jeg kan ikke flykte med en bobil / og nye hippievenner / eller i tykke romaner / jeg er malplassert». 

Mot denne følelsen av utenforskap står en forestilling om samhørighet i litteraturen: 
«Aisha danser Single Ladies-dansen / og viser fingeren til forbipasserende / noen ganger lurer jeg på hvorfor vi er venner / jeg har mer til felles med Knausgård». 

Utvider språket 

Et annet dikt, om å reise på ferie til Lahore, er interessant som dokumentasjon av en flerkulturell verden, men ikke noe stort dikt. 
Det samme kan sies om flere av de øvrige innslagene. 

Men annet igjen er riktig bra. 
En del fremmedord, særlig for mat og klær, kan sende en uskolert, men nysgjerrig leser til Google: chapati, pakol, sehri, biryant, med flere. 
Jeg har sans for disse innslagene. 
De bidrar på en måte poesien er egnet til å gjøre: 
De utvider det norske språket. 

Alt i alt er dette en relativt god diktdebut. 
Likevel savner jeg noe. 
Det burde eksempelvis være mulig å gjøre mer ut av et ord som «holmlianerne». 
Her nevnes det bare i forbifarten. 
Jeg kan ikke unngå å tenke at andre poeter ville kunnet gjøre nettopp et slikt nyord til sentrum for et helt dikt. 

Så da forblir Sarah Zahid foreløpig en poet med et uforløst talent? 
Ja, noe tyder på det. 
Men født 1996 som hun er, er hun verdt å merke seg. 
Her finnes det noe lett og naturlig i uttrykket. 
Og en turnering av innvandrertematikk som jakten på flerkulturell litteratur trenger. 
