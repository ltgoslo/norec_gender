Et skudd fra fortiden
Her har vi den minst interessante av Deon Meyers politihelter. 

"Du kan ta Mat Joubert ut av mørket, men du kan ikke ta mørket ut av Mat Joubert." 

Du skal ikke dømme boka på omslaget som kjent, men det usannsynlig glorete Trond Espen Seim-coveret på "Cape Town" gjør det nesten vrient å kaste seg over denne boka fra en sørafrikansk forfatter jeg har hatt mye glede av tidligere. 

"Cape Town" forteller presist nok hvor handlingen finner sted, men originaltittelen "Dead before dying" er adskillig bedre. 

Så hvorfor Seim på omslaget og en tittel som kunne ha blitt brukt på de fleste andre av Deon Meyers romaner lagt til Sør-Afrikas neststørste by og fremste turistreisemål? 
Jo, fordi nå kommer en såkalt internasjonal tv-serie med samme navn og basert på Meyers tidlige politiromaner om Mat Joubert med Seim i hovedrollen som Joubert. 

Rent bortsett fra dette er Meyers romandebut fra 17 år tilbake en velskrevet og kompetent politithriller fra eksotisk miljø der mottoet fint kunne ha vært "gråt, mitt elskede land". 
Ikke minst er det fascinerende for oss som er blitt kjent med Meyer i seinere år å treffe Benny Griessel som nokså perifer, men plaget politi-kollega. 
Siden blir som kjent Griessel den ubestridte hovedpersonen. 

Men her handler det om boeren Mat Joubert, og han er en rufsete og oppfarende type som sliter med alkohol og overvekt etter at kona ble drept for litt over to år siden. 
Høres det kjent ut? 
Relativt oppkjørte spor følger vi også videre da Joubert får en ny og krevende sjef som vil ha ham på rett kjøl igjen. 

Feit, lett forfyllet og usikker finner Joubert likevel ny mening i livet med en kompleks krimsak. 
Noen dreper tilsynelatende tilfeldige ofre med en nær 100 år gammel Mauser Broomhandle. 
Hvorfor? 
Er det en sammenheng med bankraneren som er en mester i forkledning? 
Nok en gang skal det vise seg at komplisert politietterforskning kan ha samme lutrende effekt som mange timers psykoanalyse. 
