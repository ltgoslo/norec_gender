Bokanmeldelse:Vidar Sundstøl: 
«Besettelsen» 

Utfordringen for de virkelig gode thrillerne er å få de personlige historiene til å kommentere og synge med de store. 
Dette har Vidar Sundstøl løst elegant med «Besettelsen». 

Thriller 459 s. 379 kr Tiden 

Vi møter den norsk-engelske kulturjournalisten Clive Ohre i magasinet Lost Worlds. 
Som gutt ble han far- og hjemløs og er ikke rotfestet noe sted og jager fortidsminner verden rundt. 

Ved bokstart er han i Alexandria på reportasje om Alexander den stores grav og møter den vakre og mystiske egyptisk-amerikanske arkeologen Aisha Badawi. 

En av hennes kolleger blir drept, og sist registrerte samtale på offerets telefon er til Clive. 
Nå er han drapsmistenkt, men dette er bare et av de mange problemene han må løse, for mange kriminelle vil også gjerne lokalisere graven for enhver pris. 

Han må svømme i kloakk, søppeldykke i Napoli og tåle streifskudd og juling. 
Fremfor alt må han reise Europa rundt på sporet etter sin far og sin egen tapte verden og finne tegn som kan peke mot graven. 

Jakten på graven og farens forsvinning blir en privat og en kulturhistorisk reise som fungerer som et speil for vår tid. 
Både vår egen tid og Alexanders samtid opplevde voldsomme forandringer og kulturkræsj. 

Clive kan leses som europeeren på leting etter forankring i møtet med EUs avskaffelse av nasjonalstater i Europa, globaliseringen og møtet med folk med andre kulturer og religioner i våre nærområder. 

Sundstøl er ingen kopi av Tom Egeland selv om de beiter på samme jorde. 
Sundstøls fortidsdykk har mer fokus på dynamikken mellom da og nå enn Egeland. 

Men han vinker til NRKs påskelabyrint, Jules Verne, Kate Mosse, Dan Brown og Egeland. 

Vi bladvender så det griner og gleder oss over rik undertekst, spreke metaforer og en thriller med stort press på lesenerven. 
