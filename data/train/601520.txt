Et kapittel av byens kulturhistorie
Forfattere: 
Frank Høgberg, Margun Underhaug og Wenche Agre 

Sjanger: 
Jubileumsskrift 

Operaens Venner i Kristiansand har førtiårsjubileum. 
Det markeres blant annet med utgivelsen av denne boka, ført i pennen av Frank Høgberg som de siste årene har brukt mye tid på å skaffe seg oversikt over konsert— og musikklivet slik det har utviklet seg i denne relativt unge byen; 373 år er jo ikke for noen alder å regne i europeisk perspektiv. 

Et tidsskille kom med Kilden. 
I utviklingen frem mot dette, har entusiaster og foreninger spilt en stor rolle, og her er Operaens Venner et særdeles godt eksempel. 
Her kan en lese den fascinerende historien, om en forening som på sitt beste hadde hele 1200 medlemmer og som har stått bak en rekke egenproduserte operaforestillinger, import av slike fra utlandet, og et viktig og givende samarbeid med Den Norske Opera gjennom flere år. 

Her er tilbakeblikk på den enkelte produksjon, og det er en imponerende innsats fra en mengde frivillige som dokumenteres. 
Teksten er interessant, men minst like artig er det store utvalg av bilder. 
Bildene er grundig belagt med opplysninger og navn på medvirkende. 
Det er bilder til å komme i feststemning av. 
