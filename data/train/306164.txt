Mikael Persbrandt om sitt liv som et kaos av rus, sex og kunst
Forsøker å finne ut hvorfor han er blitt den han er. 

Den svenske skuespilleren Mikael Persbrandt har fått forfatteren Carl-Johan Vallgren til å skrive sin selvbiografi. 
Historien har Vallgren skrevet i jeg-form. 

Stilen er inderlig og bekjennende. 
Vallgren har ført i pennen en historie som er dramatisk velkomponert, språklig medrivende og full av høydepunkter fra et liv som fortoner seg vilt og vanvittig. 

Det er nesten som om Vallgren har skrevet en roman bygd på Persbrandts livshistorie. 
Men dette er altså ikke oppdiktet. 
Vi får nok et eksempel på at virkeligheten overgår selv den mest tøylesløse fiksjon. 

Hans egen versjon 

Men hva er motivasjonen for å komme med denne hemningsløse selvbekjennelsen? 
Mye er kjent. 
Persbrandt har vært det han oppfatter som jaget vilt av media, noe som skyldes hans skandaløse forhold til rusmidler, kvinner og vanlig folkeskikk, som det heter. 

Persbrandt vil trolig gi sin versjon av alle rykter og spekulasjoner. 
Dessuten er det tydelig at han opplever sin fortelling som såpass spektakulær at den har en verdi i seg selv. 

Fyll og kokain 

Samtidig har han et åpenbart trang til å finne en forklaring på sin egen oppførsel og mangel på evne til å takle tilværelsen. 
Letingen etter utenforliggende årsaker til at livet hans stadig eksploderer i fyllekuler, kokain-eskapader, slagsmål og en endeløs rekke seksuelle forbindelser bærer også med seg et behov for å be om unnskyldning. 

Det begynner oppskriftsmessig med en såkalt ulykkelig barndom. 
Persbrandt er enebarn, født av purunge foreldre i et forhold som snart ender med skilsmisse. 
«Alle drakk og gjorde det vanskelig for seg selv.» 
Hvem er unge Mikael? 
Han kikker på et fotografi av fire generasjoner; bestefar, far, han selv og sønnen Igor og tenker: 

«Tre voksne menn og en gutt på fem. 
Hundre år med ensomhet, pleier jeg å tenke når jeg ser på bildet. 
All denne følelsesmessige apatien. 
All den jævla dritten som går i arv, forbannelsen som må brytes en gang.» 

Dragning mot kunsten 

Han opplever at han selv har en slags nedarvet hang til å «brenne ned, rive i stykker, ødelegge ting jeg har bygd opp – det skulle komme igjen som et ledemotiv i livet mitt». 
Han ser en «gutt som desperat flykter fra det vanskelige i tilværelsen ved å skape sine egne rom», alt dette i et forsøk på «å finne harmoni, få alle bitene til å passe sammen». 

Dette er et mønster som går igjen. 
Men han lykkes dårlig. 
På et visst tidspunkt får han en dragning mot det kunstneriske. 
Han vil bli først billedkunster, siden ballettdanser. 
Slik havner han på scenen. 
Han viser seg som en stor begavelse både som teaterskuespiller og på film, der han etter hvert blir meget godt betalt, ikke minst for rollen som Gunvald Larsson i Beck-serien. 

Også yrkeslivet ser han dels som en forklaring på sitt katastrofale liv. 
Han går opp i rollene sine til de grader at han tar dem med seg inn i den «rollen» han spiller som Mikael Persbrandt. 
«Det er når jeg har spilt de mest utagerende karakterene at jeg har blitt kastet inn i mine mest destruktive perioder.» 

Dømt i retten 

Helt fra tenårene omgås han kriminelle, som han romantiserer. 
Han blir dømt både som ung og godt voksen. 
Navngitte personer blir utlevert, ikke minst flokkevis av kvinner som Persbrandt har hatt et mer eller mindre løs tilknytning til. 
«Jeg pulte rundt som jeg ville uten å ta ansvar.» 
Han er notorisk utro, men er nesten vantro når han selv blir sviktet en sjelden gang. 

Maria Bonnevie skildrer han med stor ømhet. 
Hun er hans «livs kjærlighet», men han svikter henne på det groveste. 
Igjen og igjen. 
«Jeg strødde om meg med penger, drakk og herjet, bedro kjæresten min.» 

Mens de er sammen, blir Sanna Lundell gravid. 
Når Bonnevie seinere får et forhold til Fredrik Skavlan, blir han desperat og vi får scenene der han vil trenge seg inn til de to og blir sittende i trappeoppgangen mens Skavlan forsøker å roe ham gjennom dørsprekken. 

Alt dette og mye mer mens han brenner for «tanken om et meningsfylt liv». 
Men boka har også en snikende undertone av skryt midt opp i det hele, når han forteller at han «lå med jenter i garderoben, på kostymelageret eller under dreiescenen på Dramaten midt under en pågående forestilling». 

«Kanskje jeg trengte noen å holde fast ved i alt kaoset,» lyder en av bokas mange klisjeer. 
Til slutt når han «bunnen», som det står. 
Han får en ny forklaring på sin psyke idet han erklæres som bipolar. 
Når boka skrives, har han vært nykter i 1000 dager og er fortsatt sammen med Sanna Lundell og deres to sønner. 

«Gud eller sjelen» 

Han trøster seg med at han har «en liten kjerne av lys innerst i mitt vesen – den som kanskje også kunstnerskapet mitt får næring fra – en slags glede over tilværelsen, menneskene, kunsten og meg selv, en dyptliggende følelse av takknemlighet og livsappetitt – kanskje kjærlighet, eller det andre kaller Gud eller sjelen.» 

Til tross for alle forsøk på selvransakelse, kommer ikke Persbrandt nærmere svaret på hvorfor han har oppført seg som han har. 
Som en klassisk egoist har han fulgt sine mest primitive impulser og gitt etter for alle fristelser. 
Noen dyp selverkjennelse byr han ikke på, og der kan nok heller ikke Vallgren hjelpe ham. 
Boka blir først og fremst en løpsk kvern av underholdende anekdoter. 
