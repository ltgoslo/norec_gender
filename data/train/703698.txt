Rutinert Bosch-roman
Michael Connellys 15. roman om Harry Bosch er ute på norsk. 
Helten er kanskje trett, men langt fra ferdig. 

Anmeldelse: 
Harry Bosch er en seiglivet, gammel purk. 
Etter nesten et helt liv vassende rundt i de aller mørkeste sidene av Los Angeles er han fortsatt på jobb, på avsnittet som har ansvar for uløste forbrytelser, såkalte "cold cases". 
Bosch får et skikkelig mysterium i fanget: 
Nye analyser av blodspor fra en 25 år gammel kriminalsak viser at den antatte drapsmannen bare var åtte år gammel da forbrytelsen skjedde. 
Det kan umulig stemme. 

Samtidig får Bosch beskjed om at han er utpekt til å etterforske en mye ferskere hendelse. 
Sønnen til bystyrerepresentant 
Irving er funnet død under et hotellvindu i Beverly Hills. 
Hvorfor har Irving bestemt at nettopp Bosch, som han ikke kan fordra, skal etterforske sønnens død? 

Michael Connelly er en ringrev. 
Den tidligere krim-reporteren i Los Angeles Times, som har mottatt den uhyre prestisjefulle Pulitzer-prisen for arbeidet sitt som journalist, har en minst like vellykket, og mye mer innbringende, karriere som krimforfatter. 
Romanen er den 15. i rekken om Harry Bosch, og Connellys 24. totalt. 

Bøkene om Bosch kan leses uavhengig av hverandre, men for dem som ikke har stiftet bekjentskap med Bosch tidligere, anbefaler jeg egentlig å begynne med begynnelsen, i "Det sorte ekko", fra 1992. 
Dette er hardkokt detektiv-krim fra øverste hylle. 
Harry Bosch er ur-politimannen, gift med jobben og med rikelig mental bagasje (fæl barndom, krigserfaring og skilsmisser) som gir dybde og fylde til personen Bosch. 
Eks-reporteren Connelly har videre den store fordel at han er en av svært få fiksjonsforfattere som makter å tegne et realistisk bilde av journalister. 
