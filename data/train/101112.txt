Bokanmeldelse:John Cleese: 
«Men altså…» 

John Cleese (75) hopper elegant bukk over sitt noe turbulente privatliv i sin egen selvbiografi, men altså, mannen er morsom - og hans utstrakte selvironi gjør dette til underholdende lesning. 

John Cleese er et fenomen i moderne humor. 
Si stikkordene «Hotell i særklasse» eller Monty Python og de fleste vil kunne gjenkalle ikoniske, komiske øyeblikk. 

Fakta er at jeg ikke vet om ett eneste menneske som ikke synes at John Cleese er morsom. 
Godt gjort, bare det. 

Når fenomenet Cleese nå utgir sin selvbiografi, er det derfor til dels en historie vi kjenner fra før: 
Nemlig hvordan han sammen med Graham Chapman, Michael Palin, Terry Jones, Eric Idle og animatøren Terry Gilliam utviklet konseptet Monty Python. 
Gruppen er for lengst blitt et referansepunkt for alle som interesserer seg bare det aller minste for humor, og senest i år trakk de fulle hus under gjenforeningsshowet sitt i Londons O2. 

Men John Cleeses historie begynner selvsagt en god stund før dette. 
Han skildrer en oppvekst under verdenskrigen og etterkrigstiden, preget av en overbeskyttende far og en over-engstelig mor. 

Enebarnet John utviklet seg ifølge ham selv til en introvert eksentriker, med et godt blikk for tåpeligheter både hos seg selv og andre. 

Hans økende forakt for autoriteter, og blikket for originale karakterer, fikk gode vekstmuligheter i det nokså bigotte britiske klassesamfunnet. 
Likevel fant John Cleese seg etter hvert overraskende godt til rette i kostskolesystemet, og han skildrer med varme en del av de lærerne og medelevene han knyttet bånd til. 
Så godt trivdes han faktisk, at den purunge Cleese hadde en kort karriere som lærervikar. 

Men det var før skolerevyen tok ham for alvor, og han startet på det som skulle bli en enestående karriere innen teater- og film. 
Særlig interessant er det å lese om samarbeidet med TV-legenden David Frost, som kom til å bety mye for Cleese. 

John Cleese er en mann som trives best på overflaten, og han hopper elegant bukk over sitt til tider noe turbulente privatliv. 
Bare hans første kone, Connie Booth, blir for eksempel nevnt ved navn. 

Men han viser på den andre siden utstrakt selvironi, og deler rundhåndet gode historier med leserne. 
Det funker til og med når han gjengir gamle sketsjer på trykk. 

Det hele er levende og godt ikledd norsk språkdrakt av Gunnar Nyquist. 
