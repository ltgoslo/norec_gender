Mye vi ikke trenger å vite
208 sider, 249,-, Schibsted 

Atle Nielsens «Hva enhver herre bør vite» er en bok i den evig voksende listeboksjangeren. 
Hvor en eller annen mann (ikke sjelden Finn Bjelke eller Tor Milde), forteller hva som er bra innenfor det populærkulturelle segmentet. 

Nielsen mener at dette er en bok som skal være til hjelp om du får en dame som er medlem i Bokklubben Nye Bøker, til bords. 

Opplegget er at han presenterer en rekke titler innenfor litteratur, musikk og film, over et par sider hver. 
Tanken er at han gir nok info til oss «herrer» til å vri konversasjonen over på noe vi selv er interessert i, som samtidig imponerer damen ved vår side. 

På bokdelen her kan det muligens stemme, utvalget er ikke originalt, men en grei gjennomgang av en håndfull klassikere. 
Men så blir det temmelig tåpelig, på musikk vil enhver som støtter seg til Nielsen utvalg, fremstå som en lett utdatert fyr i førtiårene, og filmlisten ser i hovedsak ut som et semesterprogram fra en hvilken som helst studentfilmklubb. 

Det kunne fungert om han hadde skrevet virkelig godt og hatt litt overraskende informasjon om de utvalgte titlene. 
Men alt som står her, er et tastetrykk unna. 
Skulle du mot formodning gjøre suksess ved å presentere historien om Genesis' «Foxtrot» eller gjenfortelle handlingen i «Easy Rider», er det verdt å lure på om det var noen vits i å dra på den festen. 
