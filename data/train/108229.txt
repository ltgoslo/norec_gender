Fengende rotterace
Illustratør: 
Per Dybvig. 
121 sider. 
Kr. 199,-. 
Aschehoug 

Barnebokforfatter Marit Nicolaysen har hatt suksess med å plassere unge Svein og hetterotta Halvorsen i stadig nye situasjoner. 
I den tiende boken i rekken blir de med kameraten Dan, og dennes rotte James Bond, på dragrace på Gardermoen. 
Dans far og hans nye familie har kommet med en campingvogn fra Trondheim. 

Dans stesøster Marte skal delta i dragrace - en akselerasjonskonkurranse hvor man knapt rekker å gasse opp før løpet er over. 
Med ulmende farssjalusi og to pilende rotter med Barbie-øreklokker, er det duket for forviklinger på asfaltbanen. 
Det kan røpes at rotta Halvorsen settes på prøve. 

Nicolaysen lager en fengende bok ut av møtet med et nytt miljø og mange flotte doninger. 
Intensiteten holdes oppe i passelig tempo, i en historie som ikke er altfor avansert. 
Tidvis kan stilen bli for voksen-festlig, med formuleringer som «Rotter var verdens mest all righte dyr!». 

Da kan Sveins tanker om for eksempel vennens familiesituasjon minne for mye om den «kule» og veslevoksne talemåten til barna i norsk film. 
Men Nicolaysen er god til å gestalte sin historie gjennom spennende begivenheter og samspill mellom personene. 

På en sikker måte inviteres leseren til å dele gleden over nye og fartsfylte opplevelser, med en rotte under genseren som alliert. 

SUSANNE HEDEMANN HIORTH 
