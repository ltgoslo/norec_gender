Likt og ulikt – sett fra Lista
Forfatter: 
Kåre Rudjord 

Sjanger: 
Lokalhistorie 

Forlag: 
Forlaget Lister 

Kåre Rudjord (f. 1935) har lang fartstid som historiker, skribent og lærer. 
I denne boka presenterer han en lang rekke artikler, noen ganske nye, andre riktig gamle – noen interessante for et stort publikum, andre med appell til lokalbefolkning både på Lista og andre steder. 

Han sier selv at det har vært vanskelig å finne en tråd gjennom helheten, og til erstatning for det har han samlet artiklene i elleve kapitler med ulike tema. 
De første kapitlene (Listeid og Framvaren) har av og til et nesten privat preg, ikke minst hva bildene angår, fotos av folk i arbeid og hvile – uten navngiving. 

Langt mer allmenn interesse har kapitlet Granskaren der fornminner som Sigersvoll, Munkekjørka og Vondestien blir omtalt. 
Sjarmerende blir det når kapitlet "Skrivaren" innledes med en skildring av en haiketur fra Oslo til Lista, trykt i Fædrelandsvennen i 1955. 
En lang artikkel om Thomas Thygesen og Greppestøl er interessant lesning for Kristiansandere. 
Irriterende er det at ikke uttrykk som skyld og hud (Denne eiendommen skyldte 1 hud 4 ½ engelsk), samt uttrykk som "prebende" og "benefisiarene" er forklart i en ellers så populær fremstilling som denne boka stort sett preges av. 
