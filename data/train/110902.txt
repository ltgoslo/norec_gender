Ren underholdning
John Verdon: 
«TENK PÅ ET TALL» 
Oversatt av Jan Chr Næss Versal Forlag 384 s., kr. 379,- Dave Gurney har nettopp gått av som politietterforsker, og trukket seg tilbake oppe i fjellene sammen med sin kone. 

En dag får han en telefon fra sin gamle studiekamerat, Mark Mellery. 
Mellery holder til på et gammelt gods i nærheten, der han holder kurs om åndelig fornyelse. 
Et slags kursted for trette millionærer. 
Men nå har han begynt å motta truende brev uten avsender. 
Og forunderlige tallgåter. 

Noe motvillig går Gurney med på å ta en titt på de anonyme brevene. 
Og både med og mot sin vilje blir han trukket inn i et drama som både rommer hemmelig skrift, spor i snøen som plutselig stopper midt i skogen, mulig tankeoverføring, og kryptiske språkkoder. 

Vi har altså å gjøre med en gammeldags krimgåte, slik vi kjenner den fra Agatha Christies bøker. 
Spennende? 
Jada, og til tider morsomt også. 
Her har man feiet bordet rent for enhver realisme, og dekket for de galeste innfall. 
Og det er ingen ting i veien for å skrive den typen bøker. 

Men det er vanskelig å få det til, fordi de som all annen litteratur må ha en indre troverdighet. 
En konsekvens. 
Akkurat det sprekker opp hos Verdon, når han parer det rene våset i plottet med en tilnærmet realistisk politietterforskning. 
For så å falle ut i den reneste farse når trådene skal samles til slutt. 

At dette bare plager gamle surpomper som undertegnende, viser bokens fantastiske salgstall i en rekke land. 
Hvis du er ute etter ren underholdning, bør du slett ikke la deg avskrekke av en treer på terningen. 

INGVAR AMBJØRNSEN 
