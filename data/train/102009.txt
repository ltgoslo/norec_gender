Bokanmeldelse:Ronald Nystad Rusaanes: 
«Nirvanas bulder. 
Knut Hamsun og Orienten» 

Hva var det med «Orienten» som på slutten av 1800-tallet inspirerte en hel generasjon skandinaviske kunstnere, med Knut Hamsun i spissen, til nye tanker, ideer og formuttrykk? 

Sakprosa 236 sider, kr. 299,- Samum Spinoff Arena 

Ronald Nystad Rusaanes søker seg fram til mulige sammenhenger og svar i en engasjerende bok om et lite påaktet emne i litteraturhistorien. 

Et spektakulært forsidebilde viser en poserende Hamsun, innhyllet i hvitt laken, foran en blomstermønstret sjeselong, med skigarden i bakgrunnen. 
En komisk iscenesettelse av forfatteren som litterær verdensfrelser? 

Rusaanes plasserer orientalismen på Hamsuns tid i motsetning til 1890-tallets nasjonsbygging og mener han bevisst brukte orientalske elementer for å bane seg en plass i samtidslitteraturen - den nyromantiske bølgen. 

I biblioteket til presten Kristoffer Janson fant Hamsun skrifter om konfutsianisme og buddhisme, og i Amerika leste han Whitman og Emerson. 

Rusaanes gjør spennende og dristige lesninger av Hamsuns 90-tallsromaner og søker å forstå hovedpersonene i lys av buddhismens begreper om virkelighet, tomhet og jeg-oppløsning. 

Gjennom forfatterskapet ser han orientalsk inspirasjon både på et estetisk og et etisk nivå, når han leser Hamsun opp mot reinkarnasjonstanken, de fire edle sannheter om lidelsen, naturmystikk og nirvana-lengsel, evighet og forgjengelighet. 

Men kanskje var han for påvirket av Nietzsche, orientalistenes «stjerne», forfatteren av «Slik talte Zarathustra», til å nå et religiøst nivå, i kierkegaardsk forstand. 

Rusaanes har skrevet en forfriskende og ukonvensjonell bok. 
Men undertittelen «Knut Hamsun og Orienten» blir trang når han trekker inn hele det skandinaviske parnasset av kunstneriske tungvektere fra 1890-tallet og framover, i tillegg til viktige politiske og idéhistoriske verker. 

Avslutningsvis klemmer han til med beat-generasjon, norsk etterkrigslitteratur, Axel Jensen, Dag Solstad m.m. Bokens rammer sprenges. 
Men interessant lesning, ja, bevares! 
