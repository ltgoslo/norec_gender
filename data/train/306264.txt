Fra selsomme teorier til forståelige fakta om hvordan liv blir til
Katharina Vestre har en forbløffende evne til å formidle. 

Visste du at uttrykket «The rabbit died» er synonymt med å være gravid? 
Det stammer fra graviditetstester på 1920-tallet, der legene sprøytet kvinnens urin inn i kaniner for senere å undersøke forandringer i eggstokkene deres. 
Eller at den bittelille sjøormhannen «Bonellia viridis» tilbringer hele livet inni den langt større hunnen, som hennes personlige sæddonator. 
Og at en på 1600-tallet var overbevist om at en kunne dyrke mus fra bedervet hvete. 

Dette er noen av de veldig mange selsomme fakta du finner i «Det første mysteriet. 
Historien om deg – før du ble født». 

Der forteller biokjemikeren Katharina Vestre oss om den mirakuløse prosessen som foregår inni mors liv, fra tidlig primitiv celledeling, inntil vi ni måneder senere kjemper oss ut av en altfor trang åpning som fullskapte menneskebarn. 

Kuriøse teorier 

Boka er illustrert med enkle strektegninger, og dekker utviklingen uke for uke, senere måned for måned. 
Vestres fremste styrke er evnen til å forenkle og visualisere stoffet. 
Som da hun beskriver sædcellenes desperate kamp opp gjennom livmorhalsen for å komme først til egget som venter: 
En farefull ferd gjennom et ugjestmildt landskap lik en gjengrodd skog, full av kaotiske kratt og blindveier, der det ørlille rumpetrollet lett kan bli slukt av immunceller eller ødelagt av syre. 

Det mest spennende synes jeg, er de historiske faktaene og de mange teoriene en har hatt om hvordan liv blir til. 
Aristoteles undersøkte livets tilblivelse gjennom å kakke i befruktede hønseegg, og var overbevist om at mannens sæd instruerte kvinnenes blod til å forme et menneske. 
2000 år senere så den nederlandske mikroskopmakeren Anton van Leeuwenhoek at sæden var full av liv. 
Dette ved å undersøke sin egen sæd «umiddelbart etter ejakulasjon, før seks pulsslag hadde gått». 
En undersøkelse han ydmykt forsikret om var «stilt ham til rådighet fra naturens side gjennom ekteskapelig aktivitet». 

Populær sjanger 

Sjangeren i seg selv er ikke original. 
Boka er en av mange populærvitenskapelige fortellinger der forfattere i et muntlig språk beskriver kroppens mysterier, etter mal av den tyske salgssuksessen «Sjarmen med tarmen» (2015). 
Svakheten med disse bøkene er at den formen kan framstå vel anmassende og kunstig. 
Vestre velger å henvende seg til oss med et «du»; din mors liv, din fars sæd. 

Det kan visse steder fremstå noe kunstig og barnlig, med tanke på det relativt vanskelige stoffet hun formidler. 
Hun har likevel en forbløffende evne til å formidle komplekse fenomen på en forståelig og appetittvekkende måte. 
