Vinduet får sin yngste redaktør noen gang og den første som skriver nynorsk
Solid debut med forbedringspotensiale. 

En rekke kloke kvinner og et par vise menn kommer til uttrykk i Maria Horveis første utgave av Vinduet. 
Hun er den yngste redaktøren gjennom tidene, bare 29 år gammel, og den første nynorskspråklige. 

Magasinet er sobert designet av Erland B. Banggren og redigert med vekt på kvinnelige forfattere og bidragsytere. 
Inkludert henne selv er 10 av 13 bidragsytere kvinner, med en snittalder på 35 år. 
Dette skal på ingen måte holdes mot redaktøren. 

Litterær feminisme 

Denne overvekten er det nærmeste man kommer en tendens i dette nummeret. 
Og la oss for all del ikke virvle begreper som kvinnelitteratur opp av asken. 
Det er en redaktørs rett å stake ut en kurs, og Vinduet har alltid endret seg med nye redaktører, både utseendemessig og redaksjonelt, fra det spektakulære og fargerike til det trauste og kjedelige. 
At yngre, kvinnelige stemmer kommer til uttrykk er selvsagt en sunn form for litterær feminisme. 

Horveis første nummer forsøker ikke å piske opp debatter. 
Ingen artikler er spesielt provoserende, og her er ingen dagsaktuelle temaer som krisen i Svenska Akademin eller Petter Stordalens inntreden på bokmarkedet. 
Heldigvis heller ikke et ord om «virkelighetslitteratur». 

Bortsett fra en bolk med kunst, nærmest som et galleri i bladet viet Ida Madsen Følling, handler det om litteraturens muligheter og betydning. 
I store bolker, bladet har litt å gå på i forhold til oppmykning, variasjon, overraskelser og spaltestoff som kontrast til rene tekst- og billedflater. 

Jan Kjærstad og Johan Harstad fører en engasjert og interessant samtale om romanens muligheter. 
Begge er blant de som har en sterk og usvikelig tro på romanen som unikt kunstverk, også i en nettmodernisert tid. 

Internasjonal spredning 

Maria Horvei intervjuer Ali Smith og Kirsten Thorup. 
Her er også artikler om Arundhati Roy, Assia Djebar, Jane Austen og en spenstig post-metoo-analyse av kulturmannen slik han skildres av Lena Andersson, skrevet av Eivind Buene, med brodd mot Eva Witt-Brattström i sakens anledning. 

Fra sidelinja kommer en orientering om den nåtidige finlandssvenske lyrikken, med en påminnelse om hvor mye den har betydd for utviklingen av modernismen i Norden, med pionerer som Elmer Diktonius og Edith Södergran. 

På forsida har Horvei plassert New York-journalisten og feminist-pioneren Vivian Gornick, som knapt er påaktet og i hvert fall ikke oversatt i Norge. 
En klok, erfaren og livsvis kvinne på 82, utmerket presentert av Johanne Fronth-Nygren. 

Lousiana som et speil 

Carline Tromp har gjort det kunststykket å skrive et reiseessay fra Louisiana uten å ha mer enn et par bittesmå referanser til musikk. 
Det er helt OK, for det fins nok av menn som har skrevet om dette temaet. 
I stedet lar Tromp denne sumpfuktige staten bli et symptom på samtidas katastrofale klimaendringer. 

Troen på at litteraturformidling er utforsking snarere enn påstander preger magasinet. 
Det handler om betydningen av å lese og skrive. 
Som Ali Smith sier det: 
«Eg trur at eg (og alle) er prega av alt eg (eller me) nokon gong har lese.» 
Og da mener hun alt. 
Ordet, det alt formende og alt oppslukende. 
