Bokanmeldelse:David Eberhard: 
«Hvordan barna tar makten» 

Psykiater og seksbarnsfar David Eberhard rister moderne «curlingforeldre» i nakkeskinnet med denne boken. 

Sak/samfunn Moderne barneoppdragelse under angrep. 
238 sider Kr. 349, - J.M. Stenersens Forlag 

Der får også de fleste rådgivere innen barneoppdragelse seg en ørefik.. 

Med utgangspunkt i hjernebiologi og nevropsykologi argumenterer forfatteren for at gamle læringsmetoder med repetisjon og strengt styrt fokus på fakta er best for barnet. 

Disiplin og konkrete tilbakemeldinger må erstatte mye av barnets krav om oppmerksomhet, ros, inspirasjon og oppmuntring. 
Han mener at lidelser som ADHD øker fordi de unge må ta for mange og kompliserte beslutninger - for tidlig. 

Samtidig overbeskyttes barn, som «mentale kenguru-unger» blir de holdt altfor tett til foreldrene og får knapt leke fritt uten voksenvakt. 

De krasseste angrepene kommer mot danske Jesper Juuls tenkemåte, som Eberhard mener gjør barn til skjøre porselensfigurer og foreldre til ulykkelige servicearbeidere for egne barn. 

Barnehagesystemet får også gjennomgå, de svenske modellene plasseres historisk og politisk, i lys av generelle psykologiske/sosiologiske vitenskapstradisjoner. 

Å lære barnet bordskikk og sørge for at det omgås vettuge venners barn, er grovt sagt det viktigste foreldre kan gjøre, mener forfatteren. 

Man må kanskje være noenlunde enig for å rose denne boken med terningkast fem, men hans gode formuleringsevne og meget ryddige kildebruk er uansett en kvalitet. 

Viktigst av alt er at boken leverer det forordet lover; den er både ryddig, underholdende, opplysende - og ganske befriende for slitne foreldre med for høye krav til både barna og seg selv. 
