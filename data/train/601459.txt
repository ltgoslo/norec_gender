Sprelsk sauebok fra nysgjerrig vevkjerring
Annemor Sundbøhar levert sitt livs verk i denne boka som åpner for uante hemmeligheter i spunnet tråd og vevd garn.Hvis du blander tradisjonsbevissthet, anti-kommersialisme, kunsthåndverk, faglighet, lekende fantasi, realitetssans, religionsinteresse og -kunnskap, språkinteresse og omfattende kunnskaper i historiefaget, en orientering mot folkeminnevitenskap og et rotfeste på Ose i Setesdal, og sist men ikke minst en ustyrlig nysgjerrighet, hva får du da? 
Svar: 
Annemor Sundbø. 
Og så glemte jeg i farten å tilføye: 
Et uimotståelig glimt i øyet. 

Denne Annemor Sundbø har trolig levert noe i retning av sitt livs verk. 
På mer enn 400 sider, i stort format, med en fantastisk rikdom av bilder i tillegg, har hun skrevet en slags merkverdig avhandling om sau og ull, om garn og tråd, om spinning og veving, om guder og helter, om eventyr og sagn, om det hellige og det profane, om verdensvev og data, om nåtid og datid, men mest av alt har hun oppsummert et langt yrkesliv og åpenbart en tøylesløs nysgjerrighet. 

Visste du at det kunne ta 4740 timer å produsere duken til et segl på 100 kvadrat i vikingetida? 
At det kanskje har medgått 300.000 arbeidstimer for å utstyre Sigurd Jorsalfares 60 langskip med segl? 
Eller at vår berømte tekstilkunstner Frida Hansen i 1899 mente at «Norges gamle, nedarvede, tekstile husflid eller husindustri er et af landets dyreste eier». 
Så ikke snakk skit om vadmelsbuksa da. 
Her er masser av norrøn mytologi, og minst like mye fra Bibelens gamle og nye testamente. 
Skriver man om ull og sau, er det jo ikke til å unngå å komme borti «Se der Guds lam ….». 
Og så er her gjess og svaner, også de har en viktig rolle ikke bare i gamle religioner og folketro, men i vevde tepper i norsk tradisjon, ikke minst i Setesdal. 

Og glimtet i øyet da? 
Da Sundbø åpnet Ose Ullvare i 1993, ville noen av dalens karer teste henne ut, og bestilte «hyser». 
Det de ikke visste, var at Annemor meget vel visste hva dette var. 
Og når hun da sa, ok, da må jeg ta noen mål — vel, så behøver ikke soga seie kven som vann. 
Og vet du ikke hva denne forhysen er, så får du jammenmeg gå på verdensveven og finne det ut. 
