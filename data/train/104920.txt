Bokanmeldelse:Hjorth og Rosenfeldt: 
«Ikke bestått» 

Forfatterparet Hjorth og Rosenfeldt tilhører utvilsomt eliten i skandinavisk krimlitteratur. 

Både som manusforfattere, Hans Rosenfeldt er blant annet mannen bak TV-serien «Broen», og som forfatterpar som sammen skriver krimserien om om kriminalpsykolog Sebastian Bergman og kollegene hans i den svenske Rikspolitikommisjonen. 

Denne femte boken om Bergman og co er like lett og levende skrevet som de forrige, og det er grunn til å nevne den norske oversetteren Lene Stokseths sikre språk. 
Men til tross for at man føler seg godt ivaretatt litterært, er det også noe skjematisk og vel forutsigbart over denne historien. 

Det handler om drap på realitydeltakere, disse «stjernene» langt ute i alfabetet som personifiserer fordummingen, forflatingen og forfallet i vår skandinaviske offentlighet. 

Gjerningsmannen har en eksplosiv blanding av motiver for å hevne seg på disse menneskene. 
Det gjør han gjennom en spørrelek, som for det fleste av ofrenes del ender med verst tenkelig resultat. 
Det er snakk om hevnmotiv som vekker gjenklang aller nederst i den grumsede nettverdenen. 
Dermed blir det også plass til en dose implisitt mediekritikk i denne historien. 

Det er dette sakskomplekset Sebastian Bergman og hans kolleger får i oppdrag å etterforske. 

Men som alltid når det gjelder Bergman og venner, vies det også svært mye plass til personlige og private relasjoner. 
Sebastian Bergman og datteren Vanja er tvunget til å forholde seg til hverandre som kolleger, men er like lite på talefot privat nå som tidligere. 

Dessuten er Bergman fremdeles seksuelt promiskuøs inntil det maniske, og han er ikke den eneste som tenker med feil hode i denne gjengen. 
I det hele tatt er det usedvanlig mye sex og kjønnslige utskeielser disse svenske politifolkene bedriver tiden med. 

Men innimellom lakenskiftene blir det også tid til godt gammeldags politiarbeid, og snart kommer særlig Sebastian Bergman selv i nær kontakt med drapsmannen. 
Nærmere enn han nok skulle ha ønsket seg. 

Boken er litt spesielt komponert. 
Den begynner som en typisk psykologisk krim, med hovedvekt på motiv og gjerningsmannsprofil. 

Men så – etter rikelig med erotikk – er det som om forfatterne plutselig kommer på at de også har andre virkemidler til rådighet. 

Dermed er det tid for en heseblesende avslutning med store eksplosjoner og en avsluttende biljakt som ærlig talt tangerer det parodiske. 

Bestått, men ikke helt av samme klasse som før fra Hjorth og Rosenfeldt, altså. 
Men de kommer sikkert tilbake i sterkere utgave. 
