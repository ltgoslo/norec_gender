Irske åpninger
Mderne irske lyrikarar Gjendikting ved Knut Ødegård og Jostein Sæbø Kr. 298,- Cappelen 

Knut Ødegård og Jostein Sæbø har samlet ni nålevende poeter fra den grønne øya (nobelprisvinner Seamus Heaney inkludert) mellom to permer. 
Resultatet har blitt en enhetlig og god antologi, som i tillegg til mange gode enkeltdikt også viser strukturelle og tematiske likhetstrekk innenfor irsk samtidspoesi. 

Det begrensede antallet forfattere gir større rom for fordypning i de enkelte forfatterskap, som Pat Borans melankolske, personlig inkluderende dikt, Eva Bourkes smått humoristiske utlegninger av f.eks. glemselens ubønnhørlige fremmarsj, eller Eavan Bolands detaljrike, livsvise og utrolig mangetydige historiefortellinger. 

Prosapoetisk fortellerglede, frodighet, djervhet og en direkte, ikke-akademisk stil gjør mange av diktene forbausende folkelige, der de uanstrengt blander lokalkunnskap og livsskjebner med mytestoff, sterke natursansninger og historiske tema. 

Men forfatterne tilhører «establishment», og noen oppleves litt like i stilen. 
De som søker opprørsk irsk undergrunnspoesi eller eksperimentell språkkritikk må lete andre steder. 
