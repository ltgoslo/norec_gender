Boblende såpedrama
(Roman 325 sider. 
Kr. 379,-. 
Gyldendal) 

Advarsel: 
Må ikke sammenlignes med debutboken Anarchy in Åmot. 
Kjærlighetsfortellingen om Abraham og Lotta har riktignok også flust av hverdagskomikk og som titlene musikkreferanser, men det blir som å sammenligne Chelsea Hotell med Hotel Cæsar. 

Romanen bruker skamløst de fleste av film/tv-seriens virkemidler. 
Det zoomes inn på intense møter mellom de to elskende, vi får sepiafargede tilbakeblikk på Abrahams fortid, og bipersonene panoreres gjerne i store forsamlinger. 
Der danner den macho singelklubben, den eiesyke venninnen og de underlige styremedlemmene i såpefabrikken et lødig bakteppe for Abrahams forunderlige virkelighet. 

Boken har stor humrefaktor, ordspill og vanvittigheter. 
Men det lurer også en dypere ironi og et stort alvor bak de bisarre vendingene historien byr på. 
Mannsrollen og farsrollen er i forandring når kvinner ikke bare sjefer i sitt liv, men også får muligheten til å velge morsrollen på helt nye måter. 
For å understreke dette er kvinnene i romanen de egentlige hovedpersoner, med kjøtt og farge fyller de Abrahams verden - mens han selv og kompisene tyr til bisarre metoder for å beholde fokus og regien i eget liv. 

It´s a wrap. 

MAY GRETHE LERUM 
