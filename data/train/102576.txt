Bokanmeldelse:Mikael Niemi: 
«Fallvann» 

Tsunamien rammer Luleå i Mikael Niemis siste roman. 
Resultatet blir en katastrofeskildring med stor intensitet og humor langt over grensen til det groteske. 

Oversatt av Erik Krogstad Roman 278 sider Kr. 379,- Oktober 

Døden er en brun mur av vann. 
Etter en lang høst med konstant regnvær inntreffer katastrofen i Norrbotten. 
Vannkraftverkets demninger brister, og nedover dalen styrter de enorme vannmassene med ødeleggende villskap. 

Elven er blitt til et levende og truende vesen som feier med seg mennesker og bygninger, liv og eiendeler, kjærlighet og ondskap. 
Folk kjører, løper, svømmer - ja flyr - for harde livet. 
Men noen blir igjen, og noen snur ikke bare én, men flere ganger underveis. 

Mikael Niemi har skrevet en apokalyptisk skildring av hva som skjer når desperasjonen vinner over sivilisasjonen, og når mennesker må velge mellom å redde sitt eget liv, eller sette det samme på spill for andre. 

Det er de beste og verste egenskapene hos oss som kommer frem i en slik situasjon, de høyeste og de laveste kvalitetene i folks sinnelag. 

Forfatteren slipper aldri helt taket i sin særegne og underspilte sarkasme, men først og fremst er «Fallvann» en heidundrende spennende roman. 
Leseren blir billedlig talt revet med i fortellingen, som veksler mellom flere personers opplevelser denne katastrofale høstdagen i Nord-Sverige. 

Langt fra alle delhistoriene ender lykkelig, noen av dem overskrider grensen til det surrealistiske, men alle har det til felles at de engasjerer. 

Intensiteten er høy hele veien, som for eksempel i skildringen av evakueringen av tettstedene. 
Der bilkøene bygger seg opp, og panikken sprer seg blant de innestengte trafikantene. 

«Fallvann» er en hektisk roman, på nippet til det hysteriske. 
Og som den stilbevisste forfatteren Niemi er, sørger han for å legge inn noen infernalske dreininger helt mot slutten. 

Anbefales alle litterære spenningssøkere, med eller uten vannskrekk. 

Visste du at ... 

Mikael Niemi (54) er oppvokst og bosatt i Nord-Sverige. 
Han debuterte med en diktsamling i 1988, og har skrevet en rekke bøker for både voksne og ungdom. 
Forfatterens store gjennombrudd kom med «Populærmusikk fra Vittula» i 2000. 
