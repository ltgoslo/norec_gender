På hjemmebane
Ny serie 276 sider Kr. 65,- Cappelen 

Ellinor Rafaelsen er bokstavelig talt på hjemmebane i sin nye kioskserie «Nordlysets døtre» - «Det siste valget». 

Hun knytter serien opp til et viktig avsnitt i arbeiderbevegelsens historie, byggingen av jernverket i Mo i Rana i 1902. 
Sterkt inspirert av historien om Svarta Bjørn, lar forfatteren småbrukerdatteren Kaja rømme hjemmefra til et liv som anleggskokke. 
Trangen til å stå på egne ben, og forelskelsen i rallaren Gustav, driver Kaja hjemmefra. 
Hun får arbeide hardt, blir Gustavs kjæreste, men frastøtes av drikkingen og sjalusien hans. 

Som alle kioskheltinner er Kaja vakker, snill, sterk, arbeidsom og sterkt erotisk. 
Selvsagt må den råkjekke engelske ingeniøren Adam forelske seg i henne. 
Som alltid i denne typen bøker handler det om vakre kvinner og menn, sterke følelser, sterk lyst, mykji drama og klare, breie påfuglfarger. 

Resultatet er blitt en tradisjonell, episk lesbar, grei bok, der styrken ligger i plottet. 
Språket er dialektfarget og midt på treet. 

Artig å merke seg at arbeiderbevegelsens historie nå er blitt så stueren at den kan innlemmes i kiosklitteraturen. 
