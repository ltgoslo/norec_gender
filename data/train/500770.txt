Heftig om livet i syvende
Så nært og innsiktsfullt om livet på mellomtrinnet at selv en voksen anmelder får følelsen av å være 12 år igjen. 

Sisteboken i svenske Katarina von Bredows trilogi er ute på norsk. 
Ingen skriver mer realistisk, innsiktsfullt og engasjerende om livet på mellomtrinnet. 

I førsteboken «Du & jeg» forelsker nerden Andreas (11) seg i Alicia. 
Dessverre befinner hun seg langt høyere i det sosiale hierarkiet enn ham selv. 
Tenksomt innser Andreas at Alicia bare vil omgås ham i smug, ellers kan hun selv miste popularitet. 

Observasjonene av det sosiale spillet i sjetteklasse er skarpe: 
«Å være flink til å tegne er av en eller annen grunn mye bedre enn å være flink i matte. 
Å være flink til å tegne er nesten like bra som å være flink i sport», konstaterer han. 
I andreboken «Hun & han» er Alicia hovedperson. 
I kampen om innpass blant de kuleste i klassen, skryter hun på seg en kjæreste som egentlig ikke er mer enn en chatteflørt. 
På første stevnemøte viser det seg at hun er blitt lurt av en voksen pedofil. 
Hvordan lengselen etter popularitet kan sette en jente i en så farlig situasjon, er høyst troverdig. 
Andreas kommer til unnsetning, politiet tar saken, men hva vil de andre i klassen si? 

Denne frittstående tredjeboken «Han & dem» handler om klassens mest populære. 
Kevins personlighet er langt mer nyansert enn vanlig i bøker for mellomtrinnet. 
12-åringen kan knepene i det sosiale spillet. 
Han er «en som vet hva jenter liker», og han er seg sin posisjon bevisst. 
Hvis han sier at brillene til Linnéa er stilige, da nulles spydige kommentarer ut. 
Da er hun stilig. 
Hvilket ansvar gir en sånn makt? 

Slike refleksjoner ledsager stadig nye dramatiske vendinger. 
Der spenningslitteraturen ofte bruker en tøff tone myntet på lesere som ikke akkurat streber etter mer kontakt med følelsene sine, byr denne trilogien mer på spenning for de følsomme. 

Faren til Kevin er bilmekaniker og har forært Kevin en moped han bare får kjøre med på gårdsplassen. 
Kevin stikker likevel av sted for å vise mopeden til kompisene. 
De får prøvekjøre, og bestekompisen til Kevin kjører ned en gammel mann på fortauet. 
Men siden Noah har en streng advokatfar, skylder han på Kevin. 
Snart tror hele klassen at Kevin både har kjørt på og stukket av fra en hardt skadd person. 
Sympatien vår for både Kevin og Noah vakler, men von Bredow sørger fint for at vi forstår dem. 
Kan vi forstå, kan vi tilgi. 
I den begynnende puberteten der pinligheter føles altoppslukende, er det viktig å bli minnet om at alle gjør feil. 
Lesere som tilgir, tilgir på sett og vis sin egne feilbarlighet. 

Det er vanskelig å yte rettferdighet til en roman så rik på komplekse foreldre, vaklende vennskap, ektefølte forelskelser og dårlig samvittighet. 
Plutselig sliter Kevin like mye som Andreas og Alicia med det sosiale spillet: 
«Han trenger virkelig en ny bruksanvisning til livet.» 
Bakenfor sitrer lengselen etter å være bra nok som du er. 
Når alle tråder nennsomt samles, viser det seg mulig. 
Det vitner ikke minst kjærligheten mellom Alicia og Andreas om. 
