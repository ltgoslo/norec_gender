Bokanmeldelse:Bergsveinn Birgisson: 
«Svar på brev frå Helga» 

Umiddelbar roman full av følelser og tanker om menneskelivet, som kan bli folkelesning om bare leserne overvinner språket. 

Oversatt av Johannes Gjerdåker Roman 110 sider Kr. 
298,- Pelikanen forlag 

En eldre mann skriver brev til Helga, som han bedro kona si med og fikk et barn med. 
Det er svar på brevet han fikk fra henne for lenge siden der Helga åpenbarte sin kjærlighet til ham. 

Hvorfor har Bjarne Gislason brukt så lang tid på å svare når det er tydelig at han gjengjelder denne kjærligheten? 

Romanen er brevet til Bjarne, og det er bevegende lesning. 
Ikke bare er det ektefølt romantisk, dryppende av lengtende kjærlighet og skjult anger, men også en smule ambivalent. 
Brevskriveren vil nemlig ikke helt ta ansvaret for valgene han har tatt, selv om tiden er kommet for det. 

I fremstillingen hans er det bygdesladderen som trigger sidesprangene, Helga som tar initiativet, kona som er mannevond og utilnærmelig. 
Hovedpersonen oppleves som upålitelig, kompleks og fullblods menneskelig, og løfter boken flere hakk. 

En annen viktig konflikt er by versus land. 
Sauebonden Bjarne er stolt av gården sin, bygdesamholdet og måten de lever på. 

Når han er borte, har han etterlatt seg noe konkret, og mange vil savne ham. 
Denne delen er et vemodig og nostalgisk tilbakeblikk på en tradisjonell bondekultur som også norske lesere kjenner til. 

Måten han er i naturen på kan minne om flere av personene til Jon Fosse og har en glans av romantikk. 

Den nynorske oversettelsen legger seg tett opp til det islandske språket og gjør den vanskeligere å lese enn originalen er for islandske lesere. 

Dette tydeliggjør kulturfellesskapet med Island og gjør kanskje teksten mer autentisk gammelmodig, men det er synd når språket kan oppleves som en hindring. 

VISSTE DU AT ... 

Bergsveinn Birgisson (f. 1971) er en islandsk forfatter bosatt i Bergen. 
Har så langt utgitt tre romaner og tre diktsamlinger. 
«Svar på brev frå Helga» vant den islandske bokhandlerprisen i 2010 og ble nominert til Nordisk råds litteraturpris i år. 
