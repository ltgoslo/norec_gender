Bokanmeldelse:C. J. Sansom: 
«Skygge over London» 

I rekken av kontrafaktiske bøker skiller «Skygge over London» seg lite ut annet enn å være usedvanlig langtrukken, langt over grensen til kjedelig. 

Roman 693 sider 389 kr. Press 

Med en stram redigering og noe høyere krav til troverdige personskildringer kunne resultatet blitt atskillig bedre enn dette. 

Historien er ellers artig nok tenkt: 
England går aldri til krig mot Nazi-Tyskland i 1940, men inngår i stedet en allianse med Hitler som innebærer at landet anno 1952 befinner seg i en tilstand av utarmet sosial og politisk nød. 

Tyskerne bestemmer det meste, i samspill med en gjennomkorrupt regjering under ledelse av avismagnaten Lord Beaverbrook. 
I øst utkjemper tyskerne og russerne en blodig og grusom krig på ellevte året, mens de britiske jødene står i akutt fare for å bli sendt til gasskamrene. 

Det finnes imidlertid en engelsk motstandsbevegelse under ledelse av en eldgammel Winston Churchill, og portrettet av ham samt andre kjente skikkelser fra britisk samfunnsliv i forrige århundre er blant bokens største kvaliteter. 

Midt oppe i dette befinner det seg en mann innlagt på asyl, som bærer på nøkkelen til hvordan man kan fremstille effektive atombomber. 
Han må naturligvis reddes ut av tyskernes og de britiske nazistenes klør, og dermed innledes en særdeles langtrukken flukthistorie. 

En historie som blir dratt i alle retninger, samt spekket med banale actionscener, sentimentale familiedramaer, stivbeinte politiske diskusjoner og parodiske fiendebilder. 

Oppsiktsvekkende nok avrunder forfatteren den altfor lange boken med en brennende advarsel mot dagens skotske nasjonalistparti. 
Stakkars folk. 
