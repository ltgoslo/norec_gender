Bokanmeldelse:Ingebjørg Berg Holm: 
«Stjerner over, mørke under» 

Debutant Ingebjørg Berg Holm har skrevet en annerledes og stillfaren krimhistorie. 

Det er sommeren 1875, og på Hurumlandet finner man en vakker sommerdag liket av Lars Holte. 
Alle i bygda trodde han for lengst var emigrert til Canada, men nå har han åpenbart blitt offer for en drapsmann i hjembygda. 

Lensmann Thomas Tinnvik tar saken, og det er gjennom hans stemme – i brevform til broren Tobias – at mye av historien blir fortalt. 

Det viser seg at Lars Holtes bror Ole er en ledende skikkelse blant bygdas kvekere. 
Et lukket miljø der man tar vare på hverandre, og nødig slipper andre for tett innpå. 
På gården til Ole bor også Lars’ nyslåtte enke Ragnhild og hans halvstore sønn Peder – som knapt kan huske faren sin. 

Lars gjorde seg mest bemerket som festløve og svirebror, en ustadig eksistens som etterlot seg mye trøbbel både i levende live og som avdød. 

Det er også andre beboere på gården til Ole, ikke minst hans egen sønn Jørgen. 
Guttungen er blitt syk på kropp og sinn på mystisk vis, og det hviskes om underjordiske, byttinger og skrømt på høylys dag. 

Slik kommer dette ikke bare til å bli en bok om en drapsetterforskning, men like mye om synet på sykdom og galskap, og ikke minst om vanskelige brødreforhold. 

For på samme måte som mellom brødrene Ole og Lars, er det også mye som skurrer mellom Thomas og broren Tobias. 
Og er det en sammenheng mellom tilstanden til Jørgen og Lars’ skjebne? 

En relasjonsorientert historie dette, for å si det litt fint. 
Som også tar opp i seg spørsmål som forsoning og forklaring, og andre sterke følelser mellom mennesker. 
Samtidig som det dreier seg om synet på annerledeshet. 
Både når det gjelder enkeltmennesker og religiøs orientering. 

Boken befinner seg milevis unna det som kan kalles trenden innenfor nåtidig krim, og er særdeles avdempet både når det gjelder språkføring og effektbruk. 
I stedet er det en naturnær roman, der skog og myr, tjern og åkre dominerer mye det litterære landskapet. 
«Stjerner over, mørke under» er nesten litt rørende annerledes i sin melankolske stil. 

Lensmann Thomas Tinnvik fremstår som en mildt sjarmerende fremtoning. 
Selvhøytidelig i andres øyne, men egentlig usikker på det meste når det kommer til stykket. 
Kanskje ser vi mer til ham i en senere bok. 

Men da vil jeg nok anbefale forfatteren Ingebjørg Berg Holm å skru opp både handlingstempo og litterær temperatur et par hakk til. 
