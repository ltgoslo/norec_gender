Bokanmeldelse:Timur Vermes: 
«Han er her igjen» 

Stor satire og herlig harselas om Hitlers gjenoppvåking, ved en spennende debutant. 

Roman 356 sider 379 kr. Cappelen Damm 

Er tyrannen tilbake, eller er det bare skuespill? 
Denne romanen skildrer Adolf Hitlers gjenoppvåkning i Berlin i 2011, rett inn i vår mediale samtid. 

Hitler er fortelleren, et undrende «jeg» som langsomt observerer verden. 
Han snakker og tenker i et alderdommelig og snirklete språk, i herlig kontrast til dagens kjappe språk. 

Han overraskes stort over folket, for han hadde jo gjort alt «som står i menneskelig makt for å ødelegge grunnlaget for all videre eksistens...». 

Romanen har et friskt og elegant fortellergrep der Hitler vandrer rundt og tror han er seg selv, og omverdenen ikke tror på ham, men tror han spiller skuespill, er en komiker, en som er rar, eller gal. 

Hitler erfarer at antallet sovjetrussiske soldater på tysk «riksterritorium» og især i «storrommet Berlin» har gått betydelig ned i antall. 
Han observerer at selv «det stortyske rikets radiovaner» var grunnleggende endret - ja, larmen som strømmer ut i dag er bråkete og ubegripelig skravling. 

En morgen lykkes han i å få en hitlerhilsen fra kvinnen i hotellresepsjonen, som bare våger det fordi herr Hitler sto så sent opp. 
Men ellers i hotellet er det «ingen hæler» som slås sammen. 

Og mens han inntar sin müssli og appelsinjuice med linsefrøblanding leser han tabloiden Bild som skriver om «Gærne YouTube-Hitler» og at «Fansen feirer hetsen!» 

Den vandrende Hitlers språk og fraser oppfattes som hets mot utlendinger, politikere og andre, og når hans taler inntar World Wide Web, tar det av. 
Det hele er raffinert gjennomført av debutanten Timur Vermes, halvt tysk, halvt ungarer. 

Boken eksploderte raskt i Tyskland, til den symbolske prisen 19,33 Euro. 
Opplag 500.000 og 228 språk. 

Gjennom sin absurde og morsomme fortelling løftes et betydelig alvor fra tysk historien fram, forvrengt, fortolket. 
Det er nesten ubehagelig hvordan den malplasserte Hitler i vår samtid får utfolde seg i en digital tidsalder. 

Boken er oversatt til et ledig og treffende språk av Astrid Nordang. 
