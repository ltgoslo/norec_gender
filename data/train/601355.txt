Den komplette Sørlands-guiden
Trolig den beste reisehåndboka om Sørlandet som noen gang er utgitt . 

Olav Breen, UiA-ansatt og bosatt i Kristiansand, har utgitt en rekke reisehåndbøker gjennom mange år. 
Nå kommer den ultimate reiseføreren til Sørlandet. 
Det er fristende å bruke en forslitt klisjé: 
Det du ikke finner av opplysninger om severdigheter i denne boka, er ikke verd å vite. 
Gjennom 350 sider følger vi hovedveier og sideveier i alle kommunene på Agder og får vite imponerende mange detaljer om bygninger, steder, veier, naturfenomener og øvrige attraksjoner. 

Boka er praktisk og lettvint å bruke, bygd opp av ni kapitler som tar for seg region for region. 
Det er nesten fristende å si at Breen har foretatt den planlagte kommunesammenslåingen helt på egenhånd, og det ser både fornuftig og logisk ut. 
Faktisk så er informasjonsmengden så overveldende at boka i tillegg til å være reisefører, kan være oppslagsverk om landsdelen vår, velordnet som den er. 
Kapitlene har ens oppbygning, med tydelig grafikk som går igjen hele veien, faktaopplysninger, tall og statistikk for seg, og så informasjon og noen forsiktige vurderinger underveis. 
Innledningskapitlet tenderer til det litt forblommede når det for eksempel heter «Da Sørlandet erobret verden». 
Men leser man avsnittet, så ser en at forfatteren har dekning for utsagnet. 

Imponerende er billedstoffet, nesten hundre prosent forfatterens eget. 
Han er en fremragende fotograf, og det må ligge et enormt arbeid bak alle de gode bildene som gjengir stemninger og særtrekk ved ulike byer og bygder i landsdelen, og i alle årstider. 
Boka er dessuten forsynt med kart, og bakerst finnes en egen faktadel for hver kommune. 
Alle som ferdes langs veiene på Sørlandet vil ha glede av boka. 
Den er på norsk, og det er sikkert et stort prosjekt å skulle få den omsatt til engelsk, men jeg vil tro at den ville fylle et behov for utenlandske tilreisende om så skjedde. 
Den henvender seg heller ikke bare til bilturister. 
Like mye er den full av tips for turgåere i lavlandet og fjellvandrere i høyden. 
