Rapport fra et moderne diktatur
Oversetter: 
Vibeke Saugestad 

Overbevisende om politisk svik og brutalitet i Maos Kina. 

Det er enklere å ta livet av et menneske når det først er blitt ydmyket og fratatt all verdighet. 
Dette var Mao Zedongs rettesnor overfor sine fiender. 
Etter hvert skulle de bli mange. 
Forfatterne Jung Chang og Jon Halliday hevder i sin Mao-biografi fra 2005 at det «sosialistiske» eksperimentet i Kina kan ha krevd bortimot 70 millioner menneskeliv. 

Yiyun 
Li er født i Beijing i 1972. 
I 1996 kom hun til USA og bor nå i Oakland, California. 
«Omstreifere», utgitt i 2009, er hennes første roman. 
Det er en bok som med rette har vakt stor oppmerksomhet verden over. 
For det er en sterk og en modig bok. 
En hyllest til alle Kinas glemte ofre. 
Det er en bok som sier atskillig om hva et totalitært regime kan være i stand til å påføre et helt folk. 
Det er fattigdom, redsel, sult og skyldfølelse som da blir summen når regnskapet skal gjøres opp. 
Boken foregår i en by kalt «byen ved Mudderelven» våren 1979 

Mao var død tre år tidligere og bølgene etter kulturrevolusjonen har knapt lagt seg. 
Gu Shan, en 28 år gammel kvinne, hadde vært en hensynsløs rødegardist, men etter hvert mistet noe av troen. 
Etter ti år i fengsel skal hun nå henrettes. 
Først skal hun vises fram på byens torv, likevel ute av stand til å si noe fordi stemmebåndene hennes er skåret over. 
Men i ukene etter henrettelsen skjer det noe. 
Noen våger å protestere. 
De samler underskrifter og samles til en demonstrasjon. 
Også i hovedstaden skriver man protester på en såkalt «demokrativegg» og krever endringer. 
Både lokale myndigheter og menigmann er i villrede om hvilken vei vinden vil blåse. 
Etter noen dager er likevel alt som før. 
De som har protestert blir fengslet, torturert og får lange fengselsstraffer. 
Kai, byens unge kvinnelige nyhetsoppleser i radio, blir henrettet. 

I boken blir vi kjent med mange av innbyggerne i byen ved Mudderelven. 
Mennesker fra flere sosiale lag. 
Og slik blir «Omstreifere» en bok som gir innsyn i helt vanlige menneskers hverdag i disse urolige årene etter Maos død. 
Tilværelsen var hard og vanskelig for mange slik at kampen for det daglige brød ofte var like viktig som redselen for angivere og myndigheter. 
Et uhyggelig science fiction-samfunn der ethvert lite avvik fra vedtatte normer og regler medførte sosial miskreditt og i verste fall fengsel. 
Og skamfull lesning må denne boken være for dem som i sin tid gjorde dype knefall for formann Mao og hans «sosialistiske» eksperiment. 
