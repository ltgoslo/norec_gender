Et rystende dokument om tysk militær grusomhet og død
Forfatter: 
Guido Knopp 

Oversetter: 
Eli Aakre 

Forlag: 
Historie & Kultur 

Besettende beretning om Hitlers hær og dens krigsforbrytelser. 
Den er en del av beretningen om vår egen tid. 

Mellom 40 og 60 prosent av de store Wehrmacht-styrkene som kriget på Østfronten fra 1941 gjorde seg skyldige i krigsforbrytelser. 
De deltok i henrettelsen av jøder og sigøynere og andre som inngikk i den tyske betegnelsen «untermencsh». 
Det dokumenterer historikeren og journalisten Guido Knopp i sin bok Wehrmacht, historien om Hitlers krig . 
Da boken kom ut i Tyskland i 2009, vakte den betydelig oppmerksomhet. 
Den vanlige leser ble overrasket. 
Det var en alminnelig oppfatning i Tyskland at det var SS og spesielle innsatsstyrker som tok seg av den grusomme likvideringen som skjedde bak den fremrykkende hæren. 
Men det var også ganske alminnelige soldater i Hitlers hær. 

Hvorledes kunne det skje? 
Hærens medlemmer, både soldater og offiserer hadde avlagt eden om blind lydighet til føreren. 
De som ikke adlød, risikerte å bli stilt for krigsrett og skutt som desertører. 
Dette førte etter hvert til økende frustrasjoner og planer om å ta livet av føreren 

Guido Knopp gir også i denne boken et solid bilde av det som skjedde i Hitlers hær. 
Han bygger på den dokumentasjon hæren etterlot seg, han har funnet nye, vesentlige informasjoner i russiske arkiver, i arkivene i det tidligere DDR og private notater. 
Dessuten har han og hans historikerkolleger intervjuet et betydelig antall tidsvitner. 
I alt var der atten millioner menn som gjorde tjeneste i Wehrmacht. 
Over fem millioner av dem mistet livet, og mange millioner ble såret og varig skadet. 
Mange ble dessuten tatt til fange av de sovjetiske styrkene og sperret inne i spesielle «gulag». 
De kom tilbake lenge etter krigens slutt. 

Det viktige med denne boken er grundigheten i dokumentasjonen, den nøkterne beskrivelse av det som skjedde i Hitlers hær, og til slutt hvorledes restene av den en gang så mektige hæren gikk fullstendig i oppløsning. 
Dette er ikke bare en del av tysk samtidshistorie, men engasjerende for alle land hvor Wehrmacht var en maktfaktor. 
Også i vårt eget land. 
Boken er, som Guido Knopps tidligere bøker, meget spennende. 
Den er et rystende dokument om tysk militær grusomhet og død. 

Min eneste innvending er at de mange sitater som er oppmarsjert foran hvert kapittel, ville hatt større effekt hvis de var blitt en del av den fascinerende beretningen om Hitlers hær. 
