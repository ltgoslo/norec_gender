Skarpt innsyn i et forfatterskap
Forfatter: 
Thorvald Steen 

Sjanger: 
Essays 

Forlag: 
Forlaget Oktober 

To bøker i en liten kassett: 
"Den besværlige historien – ni forsøk" av Thorvald Steen og "Tre skrifter om Steen & ni bilder" av Hans Jacob Orning, Tonje Vold, Roy Jacobsen og Per Maning – alt holdt i et spartansk utstyr, sort skrift på brunt bind og med illustrasjoner som blekk-klatter, ytterst en silhuett av en mannsskikkelse, Thorvald Steen, også i sort. 

"Den besværlige historien" er Steens egen historie, den lange utviklingen av en muskelsykdom som først ble fortiet av hans mor og som nå har plassert ham i rullestol. 
Og så er det historien om forfatterens eget forhold til det å skrive historiske romaner, det å være forfatter heller enn historiker, å overskride grenser mellom fagdisiplinene, å fylle ut de hvite feltene, lakunene, i våre historiske kunnskaper, å bruke "det usynlige bibliotek", fantasien, til å dikte frem de delene av historien som vi faktisk ikke vet noe om. 
Steens "Ni forsøk" gir interessante tilbakeblikk i hvordan han har arbeidet med ulike verk i det omfattende forfatterskapet. 

"Tre skrifter…" gir spennende perspektiver på forfatterskapet utenfra, fra beundrere og kjennere av denne "historiens geriljakriger" som er rabulist der historikeren er pedant. 
