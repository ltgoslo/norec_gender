Bokanmeldelse:Kaaberbøl & Friis: 
«Nattergalens død» 

Spenningsroman fra dagens København, med tråder til Stalins Ukraina. 

Krim 312 sider Kr. 349,- Gyldendal 

Nina Borg er sykepleier på et asylmottak i København. 
Gjennom jobben kommer hun i kontakt med ukrainske Natasja og hennes åtte år gamle datter. 

Natasja soner en dom for drapsforsøk på sin forlovede. 
Datteren er under Ninas vinger på asylmottaket. 
Men ikke lenge. 
Noen er ute etter å bortføre jentungen, som også viser seg å ha en overraskende egenvilje. 

Og under en transport til asylmottaket, stikker moren av fra politiet. 
Handlingen utspiller seg i løpet noen hektiske døgn i København, men med glimt tilbake til Stalin-tiden i Ukraina. 

Plottet er fiffig nok og drivet upåklagelig i bokens siste halvdel. 
Men før vi kommer så langt har vi vært gjennom ganske lange strekk med kjedsomhet og heller flate skildringer av både personer og omgivelser. 

Bokens hovedperson, Nina Borg, får egentlig aldri noen sjanse til å fylle rollen, og København blir aldri noe annet enn en påstått kulisse, helt uten atmosfære av noe slag. 

Synd, for her er mange fine anslag. 
Boken er oversatt av Elisabeth Bjørnson. 
