Drivende spenning
346 sider. 
Kr. 389. 
Gyldendal 

Norge er i ferd med å få en ny thrillerforfatter av internasjonalt format! 
Med «Operasjon Isbjørn» viser Eirik Wekre enda en gang høy klasse. 

I høstens bok møter vi igjen PST-etterforskeren Hege Tønnesen fra Wekres forrige bok «Operasjon Snøhvit». 
På grunn av maktkamp og omorganisering i PST er Tønnesen i permisjon, og «utlånt» for å lede etterforskningen av et dobbeltdrap - mor og datter - i Rendalen. 

Den politiske ledelsen i Justisdepartementet frykter en epidemi av familiedrap blant norske fedre, og er særlig bekymret over at det denne gangen er en yrkesoffiser og elitesoldat som er den hovedmistenkte. 
Han er imidlertid sporløst borte. 

Ganske raskt skal det også vise seg at Tønnesens etterforskning blir sabotert, og årsaken skal blant annet finnes i interne intriger i sikkerhetstjenesten - der dritten sprer seg fra toppen. 
Men også ledelsen i den mistenktes avdeling, Hærens Jegerkommando, har sine svin på skogen. 
Og Hege Tønnesen finner seg midt oppe i et klassisk høk over høk-spill. 
For gradvis avdekker etterforskningen hennes at sterke krefter planlegger å provosere fram en konflikt med Russland på Svalbard. 

Da er det at Tønnesen finner det lurest å alliere seg med tabloidjournalisten Vera Gabrielsen (altså VG), som har svært gode kilder på innsiden av intrigen. 
I samarbeid skal de to forsøke å stanse dette anslaget mot rikets sikkerhet. 
Og som om ikke det var nok har Hege Tønnesen søkt jobben som ny PST-sjef, noe som skal vise seg å lede henne enda tettere på intrigens hovedpersoner. 
Så se opp, Janne Kristiansen - i dette terrenget er det åpenbart lagt ut mange feller... 

Eirik Wekre viser stor sikkerhet når det gjelder å binde sammen bokens tråder til slutt, selv om den obligatoriske actionavslutningen blir vel summarisk i formen. 
Slik det så ofte skjer i denne typen bøker. 
Wekre har også litt å gå på når det gjelder å utvikle bokens personer til mer enn sjablonger. 
Men som spenningslitteratur er likevel dette av beste støpning. 
SINDRE HOVDENAKK 
