Sunt og litt traust
Noen ganger vil man bare bake noe godt uten å tenke på sunnhet. 
Dette er ikke boka for akkurat de anledningene. 

Opplysningskontoret for brød og korn, som eies av et knippe representanter for kornindustrien, står bak denne boka. 
Som tittelen antyder er det ikke her du skal lete etter oppskrifter på lyse bagetter eller boller, men forfatter Torunn Nordbø byr på en lang rekke forslag til hvordan du kan spise godt og ikke minst sunt brød i hverdagen. 

Det er virkelig mye som frister her. 
Nordbø guider oss med stø hånd gjennom alle basisteknikkene, forklarer hvordan vi kan vite når en deig er ferdig eltet, hvordan man lager surdeig og hvorfor det er smart å lage fordeig. 
Variasjonen er det heller ingenting å si på. 
Her får vi oppskrifter på alt fra pestosnurrer til müslibrød, samt en hel haug med ulike grovbrød. 
Mange av oppskriftene krever at man organiserer bakingen over to dager, så det er om å gjøre å ha tålmodigheten i orden. 
De som har glutenallergi eller av andre grunner unngår gluten, får også et knippe alternativer, og de travleste av oss kan slå oss løs med scones og sodabrød. 

Boken er smakfullt illustrert av Nadin Martinuzzi, ikke spesielt forseggjort, men enkelt og ofte fristende. 

Mitt største ankepunkt er den lydige holdningen til norske kostråd og formidlingen av disse. 
Ja da, klart vi skal spise grovt og sunt mesteparten av tiden, men det må også være lov til å skeie ut litt innimellom. 
Men for å få anledning til det, må du oppsøke andre bøker enn denne. 
