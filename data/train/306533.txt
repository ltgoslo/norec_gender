Send Monica Flatabø på ungdomsskoleturné med denne dokumentarboka!
Viser hva voldtekt kan være i praksis. 

Monica Flatabøs dokumentarbok åpner med en sjokkerende scene: 
Ei 14 år gammel jente blir voldtatt av en eldre gutt, mens to kamerater tar bilder. 
Etterpå blir bildene spredt til hele skolen, og hun får kallenavnet «Felleshølet». 
Voldtektsmannen blir gratulert. 

Vi tenker: 
Hvordan er det mulig? 
VG-journalisten Flatabø bruker resten av boka til å svare på det, og hun lykkes langt på vei. 

«En sånn jente» tar utgangspunkt i historien til Marthe Stavrum. 
Hun er ekssamboeren til Julio Kopseng, som i fjor ble dømt for overgrep mot 17 kvinner. 
Dommen anslår at han kan ha voldtatt Stavrum minst 300 ganger over ni måneder. 
Hun har tidligere fortalt om dette i VG, og boka bygger på en del stoff som har vært publisert før. 
Men her forteller hun hele sin historie i detalj. 
Flatabø setter den i en større sammenheng, både ved hjelp av eksperter og andre overgrepshistorier. 
Andrea Voll Voldum fra Hemsedal-saken er blant intervjuobjektene. 

Feil bilde av voldtekt 

Alt blir brikker i puslespillet som skal vise hvorfor voldtekt er et stort samfunnsproblem, til tross for at vi lever i i et land der «alle» er enige om at det er en alvorlig forbrytelse. 
Men kanskje snakker vi om forbrytelsen på feil måte. 
«Når jeg tenker på voldtekt, ser jeg for meg tortur. 
Flere ukjente menn, kanskje med innvandrerbakgrunn, på én jente, og at de truer henne med våpen», sier ei anonym jente i boka. 
Hun har akkurat fortalt om sin uønskede seksuelle debut, som fant sted på en trampoline da hun var 14, med mange tilskuere. 
Hun sier at hun sa nei, men hun var sløv av alkohol og gjorde ikke fysisk motstand. 
Derfor brukte ingen ordet «voldtekt» om det som skjedde. 
Heller ikke hun selv. 

Flatabø går over til å fortelle om amygdala, den delen av hjernen som gjør at du fryser til is når du blir utsatt for fare. 
Den intervjuede jenta forsto ikke hvorfor hun ikke kjempet imot. 
Det var ikke slik hun hadde sett for seg at hun ville reagere på et overgrep. 
Det samme forteller mange av jentene i boka. 
De kjente ikke igjen seg selv, og heller ikke situasjonen eller gjerningsmannen. 
Ingenting stemte med bildet de hadde av en voldtekt. 
Selv om vi vet at overfallsvoldtekter hører til mindretallet, og at de fleste ofre kjenner gjerningsmannen fra før. 

Overgriperne profitterer enormt på ofrenes skamfølelse, viser boka. 
Ikke bare i etterkant, når de velger å ikke anmelde, men også underveis. 
Mange av dem vi møter i boka havnet i sårbare situasjoner fordi de ikke ønsket å fornærme en hyggelig fyr. 
Andre fikk dårlige vibber, men ville ikke lage en scene. 
Deretter skammer de seg over situasjonen de hadde satt seg selv i. 
Ingen av dem vil være «en sånn jente». 

Tydelig budskap 

Flatabøs bok kommer to år etter at kollega Guro Hoftun Gjestad ble bragenominert for dokumentarboka «Storbarnsliv», og de to bøkene har flere fellestrekk. 
Begge er bygget opp av ulike fortellinger, som til sammen, og i kombinasjon med ekspertuttalelser og forfatterens personlige betraktninger, gir et komplekst bilde av temaet. 
Begge benytter litterære fortellergrep. 
Overgrepsscenene i Flatabøs bok er svært detaljert beskrevet, men språket er nøytralt, og det bygger seg sakte opp. 
Faresignalene kommer som små hint, som i en thriller. 
Dette, sammen med cliffhangere og overraskende kapittelavslutninger, gjør boka vanskelig å legge fra seg. 

Thrillergrepene er også en effektiv måte å plassere leseren i offerets sted. 
Flatabøs bok har en tydeligere agenda enn Gjestads. 
Budskapet er klart: 
Vi må endre måten vi snakker og tenker om voldtekt på, og forstå at begrepet omfatter langt mer enn mange tror. 
Dette gjør at boka grenser mot debattsjangeren, og den benytter blant annet mange retoriske spørsmål for å overbevise oss. 
Men dersom vi leser historiene som spenningsfortellinger, er det lett å glemme at vi i mange av tilfellene bare har ofrenes ord for hva som har skjedd. 
Flatabø kunne tydeliggjort dette bedre underveis, men har nok vært redd for å ødelegge dramaturgien. 
Hun kaller alt for voldtekt og de mistenkte for voldtektsmenn, uavhengig av om gjerningsmannen er domfelt eller ikke. 
Det er ikke uproblematisk, særlig når det gjelder Hemsedal-saken, der det endte med frifinnelse. 
Men bakerst i boka får vi en grundig gjennomgang av kildene til hvert kapittel, der hun også understreker hvilke saker som er prøvd i retten. 

Skoleturné neste? 

En del slurv forekommer. 
Andrea Voll Voldum blir omtalt som både 18 og 21 år gammel den natta da tre menn bar henne inn i en campingvogn i Hemsedal. 
Et blogginnlegg av advokat Erik Lea blir omtalt som en beskrivelse av en konkret sak, selv om han seinere har forklart at det var inspirert av ulike hendelser. 
Boka kunne vært strammet inn en del og fått en tydeligere struktur. 
Alle hoppene mellom ulike saker gjør den springende, og en god del gjentakelser og malende beskrivelser virker unødvendige. 

Men det som gjør boka viktig, er hva den lærer oss om hva voldtekt kan være. 
Eksemplenes makt er stor. 
De viser hvor liten betydning skjørtelengder og voldsalarmer faktisk har. 

«Jeg blir lei meg over hvor lite norske ungdommer kan om hva som er straffbare overgrep», sier politioverbetjent Kari-Janne Lid i boka. 

Så send Flatabø ut på skoleturné! 
La henne gi norske ungdomsskoleelever et kurs i grensesetting og respekt for andres kropp. 
At det trengs, er åpenbart. 
