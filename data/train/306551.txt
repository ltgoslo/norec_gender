Hun skriver sylskarpt om hvordan få kjærlighet til å vare
Interessant, men ujevn novellesamling fra Roskva Koritzinsky. 

Roskva Koritzinsky debuterte med noveller i 2013 og ble nominert til Tarjei Vesaas’ debutantpris for disse. 
Siden har hun skrevet en roman, men er nå tilbake i novellesjangeren med «Jeg har ennå ikke sett verden». 
Gjennom seks noveller skildres mennesker som ikke kjenner seg helt på plass, som sliter fremmedfølelse og tilknytningen til andre. 
Vi møter en ballettstudent som bryter tvert med miljøet, en ruskonsulent som svikter alle ved å forelske seg i en klient, en kvinne som selv i de mest intime stunder føler seg frakoblet og falsk: 

«Underveis, mens hun holdt sine nattlige sengeforedrag, gjerne naken og med hodet lent i håndflaten – i det ene øyeblikket med et drømmende smil, i det neste med store, hjelpeløse øyne – følte hun seg latterlig. 
Det var som hun hadde åpnet lokket på en kiste fôret med rød fløyel i forsøk på å selge noe eksklusivt tyvegods». 

Tilknytning og frakobling 

Novellene kretser om kjærlighet og tilknytning, trang til trygghet og trang til frihet. 
Spenningen mellom hva som er sant for kroppen versus psyken, er et annet tema. 

Koritzinsky skriver godt og egenartet med fine bilder og overraskende sammenstillinger. 
Novellene har en tydelig stemme og et analytisk blikk som er sylskarpt. 

Faktisk kan observasjonene og refleksjonene overgå historiene og ikke alle novellene har samme høye nivå. 
To av de beste er åpningsnovellen «Ingenting om kjærlighet», som sitatet er hentet fra, og «Bønn og anklager», der fortelleren redder en annens liv. 

Humor 

Det gjennomgående selvbevisste blikket, samt novellenes formidling av én bestemt livsfølelse - av fremmedhet og fornemmelsen av at alt er på liksom - begrenser samlingens toneleie. 
Derfor er glimtene av fortellerteknisk humor kjærkomne, som når fortelleren plasserer det aller viktigste i parentes. 
Et annet sjakktrekk gjøres avslutningsvis. 
I den lange sistenovellen gir Koritzinsky oss en nøkkelsetning som kobler an til samlingens første. 
Dette skaper strukturell helhet og tilfører et ytterligere lag av sårhet til denne interessante, men noe ujevne samlingen. 
