Kaperfilm er blitt bok
Redaktør: 
Ole Bernt Tellefsen 

Sjanger: 
Historie 

Forlag: 
Portal Forlag 

Dokudramaet «Med rett til å kapre» av Ole Bernt Tellefsen, Kristian Landmark og Christian Wulff fra 2013 ble med suksess vist på NRK-TV. 
Arbeidet med filmen har nå også resultert i ei bok, redigert av Tellefsen. 

Her er et omfattende materiale samlet, ført i pennen av historikere og interesserte som har stor innsikt i dette stoffet. 
Gunnar Eikli skriver om kapervirksomhet og sjørøveri i tida før Napoleonskrigene for 200 år siden, fra middelalderen og fremover mot moderne tid. 
Jan Henrik Munksgaard skriver om «Kaperhovedstaden Kristiansand» og om kaperrederne, mens Jarle Bjørklund skriver om Kaperbåtene og hvordan kapringene foregikk. 
Vi kan også lese om kapervirksomheten sett med engelske øyne, og om de juridiske forhold vedrørende virksomheten. 
Inge Eikeland skriver om Farsund — «den levende kaperbyen», mens Berit Eide Johansen omtaler forholdene i «Prisonen» og linjeskipet «Prinds Christian Frederik». 

Om noen skulle tro det: 
Dette er ingen Sabeltann-fortelling. 
Men en saklig og dels vitenskapelig utgreiing om kapervirksomheten, hvor også definisjoner av ord og begreper bidrar til å skille kapring fra sjørøveri og piratvirksomhet. 
Boka er illustrert med bilder fra filmen og historiske dokumenter. 
