I Marlen Ferrers andre roman blir vi kjent med de som elsket en terrorist
Mennesket bak terroren. 

«Det var november før snøen hadde falt, alt var bart og øde, og jeg trasket rundt og tenkte på Aldin. 
Det var på den tiden av året da Oslo er på sitt mest dystre.» 

Marlen Ferrers andre roman starter som en klar allusjon til Knut Hamsuns «Sult». 
Hovedpersonen, Bo, går kald og fortvilt rundt i Oslo mens han tenker på sin avdøde nabo og venn. 
Leiligheten hans er blitt en ruin etter at Aldin, kanskje ved en ulykke, antente sprengstoff han hadde lagret i leiligheten sin. 
Sprengstoff som åpenbart skulle brukes i et terrorangrep. 
Nå ligger Bos liv i grus, både billedlig og reelt. 

Eksentriske karakterer 

Mens 
Bo går formålsløst rundt i et grått Oslo, nøstes livet hans opp. 
Den avdøde, psykisk syke kunstnermora, ekskona, arbeidet som biografiforfatter, og det etter hvert romantiske forholdet til Aldin. 
Det er allerede mye, men Ferrer lesser opp med enda mer: 

Etter å ha sovet ute første natta, møter 
Bo en høyst eksentrisk professor som lar han få sove på loftet til ekskona si, og Leonora, som han hadde tilbrakt natten med før smellet, viser seg plutselig å ha en større rolle i det hele. 
Samtidig sirkler politiet ham inn mens han selv forsøker å holde privatlivet sitt unna hele saken. 

Alt må ikke med 

Jeg skriver «lesser», for «Krater» blir en til dels overfylt roman. 
Ferrer skal ha med så mye at hovedintrigen, Bos forhold til Aldin, ofte kommer i bakgrunnen. 
Vi får en masse universitets- og kulturelitekritikk fra karakterene, som verken er særlig relevant for historien, eller slående skrevet. 

Og at en såpass vellykket mann som 
Bo plutselig begynner å sove ute og på andres loft mens han tisser i en bøtte, er vanskelig å tro på. 

Ferrers debutroman, «De bortkomne», var også preget av hendelser som virket usannsynlige innenfor det universet hun skrev i. 
Hun har heldigvis utviklet seg siden den gang, her er det lettere å ta det med på kjøpet. 

Terrorens skjulte ofre 

I «Krater» får vi iaktta terrorismen fra en annen vinkel, fra synspunktet til de som elsket en terrorist. 
Ida Hegazi Høyer gjorde noe av det samme i en av novellene i «Historier om trøst» fra i fjor, om enn i et mer stilsikkert språk. 
For Ferrer har fortsatt litt å gå på, det er mange ord og vendinger som går igjen, og dialogene er ofte kunstlede, som når bad girl Leonora tidlig i 20-åra fastslår at: 
«et livsløp styres både av avgjørende tilfeldigheter og av forutbestemmelse.» 

Men det er oppmuntrende å se at Ferrer har kommet et godt stykke videre siden debuten. 
Og i bunn er «Krater» en klok roman som synliggjør hvordan en god bror og elsker plutselig kan forvandles til en terrorist. 
