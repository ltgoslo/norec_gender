Bokanmeldelse:Tove Alsterdal: 
«Ingen vei tilbake» 

Tove Alsterdals nyeste roman er en sikker påskekrimvinner som også vil interessere lesere utenfor sjangeren. 

En mor forsvinner i Argentina. 
Tilbake står to søstre, Charlie og Helene, som i ulik grad preges av forsvinningen. 
Faren har rusproblemer, og de vokser opp i fosterhjem. 
Da Charlie faller i døden fra sin leilighet i en forstad i Sverige, er politiet raske med å konkludere at hun begikk selvmord. 

Helene klarer ikke å slå seg til ro med det, og begynner å nøste i søsterens død på egen hånd. 
Hun finner ut at Charlie levde et hemmelig liv på internett, og sporene leder tilbake til fortiden, til den tiden da militærjuntaen holdt Argentina i sitt jerngrep. 

Alsterdal har helt siden debutromanen tøyd grensene for krimsjangeren. 
Bøkene hennes ligger i grensesjiktet mellom krim og vanlige romaner, og hun er tydelig inspirert av Kerstin Ekman. 

«Ingen vei tilbake» er en gnistrende god krimroman som kretser rundt dødsfallet til en ung, plaget kvinne, og en spennende politisk thriller om en kvinnes inntreden i motstandskampen etter militærkuppet i Argentina på 70-tallet. 

Om forfatteren: 

På denne tiden ble tusenvis av mennesker bortført for så å forsvinne sporløst. 
Mange av dem ble utsatt for tortur, og kampen for å straffe de ansvarlige har pågått inn i vår tid. 
Vi får også lese om FARC- geriljaen i Colombia, som blant annet er kjent for å ha holdt Ingrid Betancourt som gissel i flere år. 
I tillegg er boken en familieroman om brutte bånd, kjærlighet, lidenskap, skyld og forsoning, og i likhet med Alsterdals tidligere romaner ligger lengselen etter et annet liv og banker i karakterens hjerter. 

Det er med andre ord en imponerende bred og sammensatt fortelling vi presenteres for, og Alsterdal skriver det hele i land med en sikker og litterært god penn. 

Karakterene er spesielt vellykket og skaper blant annet en forståelse av folks motivasjoner i diktaturer og under opprør. 
Hun veksler elegant mellom spenningstopper og mer dvelende kapitler, og konklusjonen på krimgåten inneholder en overraskende og gripende tvist som jeg ikke så komme. 

Boken ble kåret til årets krim i Sverige i 2014, og det var fortjent. 
«Ingen vei tilbake» er en av vårens beste krimromaner, og passer utmerket som tankevekkende og spennende tilbehør i påskesekken mellom kvikklunsj og appelsiner. 
