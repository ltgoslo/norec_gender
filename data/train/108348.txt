I Syses speil
186 sider, Kr. 
299,- Aschehoug 

Leseren skal være godt over gjennomsnittlig interessert i etikk som tema, for å henge med filosofen Henrik Syses siste bok. 

Filosofen Henrik Syse får daglig flere henvendelser om å holde foredrag om etikk. 

Den voksende interessen for temaet har nå ledet ham til å skrive en innføringsbok i «hverdagslivets etikk» - en slags hjelp til selvhjelp for folk som vil bli bedre mennesker. 
Spørsmålet er imidlertid om det ikke først og fremst er de kondisjonerte syndere Syse skriver for. 
Hans gjennomgang av ulike moralske og etiske tradisjoner krever såpass velvilje og disiplin av leseren at man skal være godt over gjennomsnittlig interessert i temaet for å henge med. 

Når forfatteren i tillegg ser etikken ut fra en kulturkonservativ-kristen tradisjon, er det også ganske forutsigbart at han konkluderer med oppfordringer til selvransakelse og skjerpings i tråd med et klassisk borgerlig dannelsesideal. 
Som et regnestykke av godhet og sannhet som går opp hvis man gjør ting på den riktige måten. 
Henrik Ibsen ville ha tordnet mot noen av Syses formuleringer om han hadde levd i dag. 

Når det er sagt, skal Syse ha ros for å fylle denne nisjen godt. 
Han har både overblikk og pedagogiske evner, og gjør flere interessante drøftinger av etiske dilemmaer. 
Mange vil nok finne dette veikartet svært hjelpsomt. 

Vi får håpe forfatteren sikter bredere ved en senere anledning. 
Politiske og sosiologiske aspekter, ikke minst når det gjelder interessekonflikter mellom individ og samfunn, hører med i større grad enn det her gis plass til. 

STEN INGE JØRGENSEN 
