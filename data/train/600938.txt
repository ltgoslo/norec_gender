Personlig fra Ambjørnsen
Forfatter: 
Ingvar Ambjørnsen 

Sjanger: 
Sakprosa 

Forlag: 
Flamme forlag 

Det er en søt liten bok Ingvar Ambjørnsen har utgitt i høst; søt, fordi den er nær og følt, rett og slett eksistensiell. 
Den er en slags sakprosabok skrevet med litterære virkemidler og handler om 24 timer i Ambjørnsens liv der han tusler rundt i Hamburg og gjennomlever skilsmissekvaler som følge av at han har bestemt seg for aldri mer å skrive romaner. 
Men skrive er det eneste han kan, og det bærer også boka preg av. 
Så selv om Ambjørnsen ikke har noe spesielt på hjertet, framstår hvert enkelt kapittel i den korte 127 siders boka som små litterære skisser av tanker som strømmer gjennom hodet hans, synsopplevelser gjennom vinduet i boligblokka, besøk på kneipen i nabolaget og tur i parken på bare ben. 
Den er sanselig, umiddelbar og spekket med assosiasjoner. 

Vi følger Ambjørnsen der han bruker det å gå som egenterapi i edruskap og livsbeherskelse og vi får medleve forfatterens ubehag ved «de andre», med menneskers påtrengende nærhet. 
Dette er en skildring av skikkelig utenforskap; et selvvalgt og ønsket sådant. 

Om boka ikke kommer til å veie tungt i forfatterens totale produksjon, berører den likevel, i kraft av å være så intenst menneskelig formidlet. 
