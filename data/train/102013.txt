Bokanmeldelse:Vidar H. Andersen: 
«Mysteriet» 

Vidar H. 
Andersen vil så gjerne være Stieg Larsson. 
Men han mangler en forfatters viktigste redskap: et levende, litterært språk. 

Krim 561 sider Kr. 
299,- Nova 

Ingrediensene er velkjente, for å si det forsiktig: 
Else Svendsen er den unge jenta som må klare seg på egenhånd da hennes kjære fosterforeldre omkommer i en ulykke. 
Hun blir lurt på det grusomste av en kynisk psykopat, men se om hun ikke tar sin grusomme hevn. 

Datakyndighet er et sentralt element i denne historien, der leseren ellers er i stand til å gjette seg til det aller meste av handlingen lenge før den finner sted. 

Inkludert den «skjulte» forbindelsen mellom Else og politimannen som etterforsker henne. 
Her står sjablonger, banaliteter, sentimentalitet og søkte handlinger i en lang, lang kø. 
Det hele skrevet i et underlig stivt, omstendelig og naivt språk. 

En ekstra usjarmerende side ved denne boken er ellers at homofili langt på vei sidestilles med perversitet, vold og svik. 

Else Svendsen er nok tenkt som den norske Lisbeth Salander. 
Men da hadde hun trengt en langt bedre forfatter til å hjelpe seg. 
