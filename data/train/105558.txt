Bokanmeldelse:Arild Stubhaug: 
«Jacob Aall i sin tid» 

Imponerende og inngående om jernverkseieren som støpte fundamentet for den unge nasjonen Norge i årene etter 1814. 

Biografi 584 sider Kr. 
499 Aschehoug 

Jacob Aall gikk inn i rollen som nasjonal strateg da Norge plutselig befant seg i en tilstand av politisk frislipp etter 1814. 

Det var lite som på forhånd hadde varslet om at den pertentlige og småvokste Jacob Aall skulle få en slik posisjon. 

Med sin bakgrunn fra handelsborgerskapet i Porsgrunn hadde han i utgangspunktet valgt seg ut en trygg embetsmannskarriere, med en solid teologiutdannelse fra København i bagasjen. 
Men da Jacob Aall forstod at han slett ikke var egnet til å stå på en prekestol, ble han i stedet - bare 26 år gammel - i 1799 eier av Nes Verk ved Tvedestrand. 

Bergverksdrift ble en inngang til moderne vitenskap, til økonomisk liberalisme og til opplysningstidens tanker om politisk frihet. 
Allerede under kornblokaden mot Norge fra 1807 markerte Aall seg som en uredd talsmann for Norges sak overfor de styrende i København. 

Gradvis utviklet Jacob Aall seg til premissleverandør for en form for statsbærende liberalisme, der lovgivning og institusjonsutvikling var grunnleggende virkemidler i nasjonsbyggingen. 
Både Universitetet i Oslo (Christiania) og Norges Bank ble til takket være aktiv innsats fra Jacob Aall. 

Han hadde sin naturlige plass blant Eidsvollsmennene, men trivdes nok bedre som en modererende enn som en radikaliserende kraft i politikken. 

Aall var en slags politisk balansekunstner, en skeptisk rasjonalist som heller søkte å tillempe prinsippene til virkeligheten enn omvendt. 

Tidstypisk nok var han også en skjønnånd som både utga sitt eget kulturelle tidsskrift, skrev historieverk og oversatte blant annet Snorre. 

Den erfarne biografen Arild Stubhaug har nok en gang lykkes med å blåse liv og engasjement inn i et stort kildemateriale. 

Ved å gå tett inn på et enkeltindivid, klarer han samtidig å lage et bilde av en hel tidsepoke og en mentalitet som var med på å skape det frie Norge som skal feires hele 2014 til ende. 
