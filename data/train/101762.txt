Bokanmeldelse:Tom Kristensen: 
«World of Spycraft. 
Mientologene» 

Personene og plotet er underordnet temaet, og gjør krimromanen til en dårlig leseopplevelse. 

Ny krimserie for ungdom Ungdomsbok 180 sider 299 kr. Cappelen Damm 

Tenåringene Live og Eric fatter interesse for et hus i Maridalen. 
Folk flyr inn og ut, og de hører mystiske lyder. 
Faren til Eric eier butikkjeden World of Spycraft, som selger overvåkningsutstyr, og de låner duppeditter herfra for å finne ut mer. 

Nå er det ikke så spennende hva som skjer i huset, for det avslører baksideteksten. 
En kvasireligiøs sekt lokker ungdommer til å tømme sparekontoene sine for å bli bedre utgaver av seg selv. 
Temaet er lagt fram med stor indignasjon og i en forenklet fremstilling. 

Språket er stivbeint og informativt, og de ispedde «kult» og «jævlig» ligger ikke godt i munnen. 
Det er vanskelig å tro på at hovedpersonene skal være forelsket i hverandre, og at de blir så altoppslukende opptatt av huset. 
Det er en krimgåte med et nødskrik, dette her. 

Boken slutter med en pekefingerscene der de gode får lekse opp for de onde i du-burde-skamme-deg-stil. 
Det er en trend at etablerte krimforfattere gir ut serier for ungdom. 
Denne innfrir ikke. 
