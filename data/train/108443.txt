Smakebiter til forelskede par
Forfatter: 
Kristin Valla Kagge Forlag Kr. 399,- (192 s.) 

En guide til romantiske reisemål enten du har en helg eller en måned til rådighet, om du har stramt budsjett eller uendelig kreditt. 

Valla gir små smakebiter av strender, hoteller, broer, gater, landsbygder, byer, restauranter og utsikter som kan få forelskede par til å bli enda mer forelsket. 

Noen av reisemålene kan du oppsøke når som helst. 
Andre steder kan du drømme deg til. 
Det er det som er bra med denne boken; den innbyr både til drømming og til konkret reiseplanlegging. 

Pluss for gode beskrivelser av hvordan man kommer til de ulike reisemålene og konkrete tips til bo- og spisesteder der. 
Pluss også for at det er fine fotografier fra reisemålene, men et lite minus for at nesten alle stedene virker folketomme på bildene. 

Forfatteren klarer ikke å overbevise helt om at hun har besøkt alle reisemålene selv. 
Likevel er jeg fornøyd med den journalistiske jobben hun har gjort med å finne inspirerende og nyttig informasjon til romantiske og reiselystne lesere. 
