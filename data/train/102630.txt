Bokanmeldelse:Lee Child: 
«61 timer» 

Lee Child starter rett på i thrilleren «61 timer»: 
«Fem minutter på tre om ettermiddagen. 
Nøyaktig sekstien timer før det skjedde.» 

Oversatt av Kurt Hanssen Thriller 407 sider 369 kroner Cappelen Damm 

Sånn fortsetter det med effektiv spenningsoppbygging, men dessverre med et flatere sluttparti. 
Språket er hemingwaysk med ultrakorte setninger som får leseren i riktig nedtellingsmodus. 

Alt begynner i bunnfrosne, paddeflate Sør-Dakota, der en buss havarerer i snøstorm med Jack Reacher om bord. 
Passasjerene evakueres til nærmeste småby som lever av det føderale fengselet. 
Reacher innkvarteres hos en politimann, så de har kontroll på den fremmede. 

I byen bor det en gammel dame som vil vitne i en narkotikasak og trenger sårt politibeskyttelse. 

Reacher bestemmer seg for å bli for å passe på den fantastiske damen fram til rettssaken. 
Han blir raskt en del av polititeamet, for de trenger hjelp med kriminaliteten som er mange nummer for stor for småbyens politifolk. 

Bokens lesefryd er å følge Reachers observante deduktive empatiske tenkning som alltid plasserer ham i forkant av begivenhetene. 
Empatien er en operativ fordel fordi han forstår hvordan hans kriminelle motstandere tenker. 

Den lovende starten bedrar. 
Flere mord skjer, men de fares over med harelabb fordi den store truende Hendelsen nærmer seg. 

Når den lenge annonserte Hendelsen inntreffer, oppleves den som et antiklimaks. 
Berget føder en fjert. 

For begivenhetene av kjøtt og blod hendte egentlig i byen og med menneskene der før sluttcrescendoet. 

Slutten er såpass seig at mantraet om at det ikke er over før den feite damen synger, er på sin plass. 
Det hjelper ikke at slutten er åpen med hensyn til Reachers skjebne. 

VISSTE DU AT ... 

Lee Child eller Jim Grant vokste opp i tjukkeste Birmingham? 

... 
Lee Child ved en tilfeldighet fikk stipend til byens videregående skole og han måtte slåss hver dag på skoleveien? 

... at forfatteren ikke så et tre før han var 12 år gammel? 
