Bokanmeldelse:Paul McEuen: 
«Virus» 

Innsiktsfullt og spennende om hvor katastrofalt utsatt vår verden blir, om høypotente biologiske våpen kommer på avveie. 

Roman 340 sider Kr. 349,- Bazar forlag 

Spanskesyken var mye mer dødelig enn hele 1. verdenskrig. 

Paul McEuen er prisbelønt både som forsker og romandebutant med «Virus». 
Forfatterens skrekkscenario starter i Stillehavet i 1946. 
Atombombene over Hiroshima og Nagasaki har falt, og japanerne er desperate. 

Noen japanere har ikke gitt opp krigen og kjemper fortsatt. 
Liam Connor, ekspert på biologisk krigføring, er utplassert i den amerikanske marinen for å hjelpe til ved et ventet angrep. 

En japansk ubåt er i gang med å spre verdens første biologiske supervåpen over det amerikanske kontinentet. 
Så ekstremt dødelig er supergiften at amerikanerne bruker verdens fjerde atombombe for å slette alle spor. 

I nåtid er Liam en legendarisk forsker med Nobelpris. 
Men noen der ute vet om hans dype hemmelighet, og han er i livsfare. 
Biovåpenjegerne er ekstremt dyktige og brutale, både den kinesiske drapsmaskinen Orkidé og hennes oppdragsgiver. 

Forfatteren skildrer en slags paradistilstand med den gode, dyktige Liam og hans ditto familie og gode og dyktige venner før jakten på Liam og hans kunnskaper starter. 

Giftjegerne er ekstremt voldelige og bryr seg null om verdens skjebne, bare de kan ramme USA. 

Rasistisk? 
Japanerne var apokalyptiske under krigen, men USA er det eneste landet som har brukt atombomben. 
Finnes det ikke slike hjemlige krefter i USA? 

Uansett, McEuen skriver meget troverdig om trusselen, slik at du garantert ikke rikker deg fra leseplassen før boken er ferdig. 
Boken er oversatt av Jens Erik Røsåsen. 
