Bokanmeldelse:Rune Belsvik: 
«Ein heilt vanlig fyr» 

Scenisk og kort om vennskap mellom voksne menn fra Rune Belsvik. 

Roman 80 s Kr. 
249,- Cappelen Damm 

Belsvik nærmer seg teateret i sin nye voksenroman. 
Han er mest kjent for de fine barnebøkene sine, men har også skrevet fem bøker for voksne. 

Denne gangen ser han nærmere på vennskapet. 
Arnt ser på TV med kona da en gammel venn ringer etter mange år uten kontakt. 
De begynner å møtes igjen, på den lokale kafeen. 

Men en dag kommer ikke Bernt. 
Belsvik har en særegen evne til å skape uro, spørsmål og usikkerhet under teksten, gjennom knappe dialoger og mangel på store forklaringer. 

Det fungerer godt som motor her, selv om spørsmål omkring kameratenes fortid ikke besvares direkte. 
Hovedpersonen opplever å komme både seg selv og kona nærmere, det er som om kameraten skaper viktig skurring. 

Belsvik nærmer seg denne gangen språk og komposisjon i billedbøker for barn, og det er ganske interessant. 
Det naturlig spørrende og naive er gjennomgående i hele teksten. 

Den ligner også et langt dikt og et kort teaterstykke, med bestemte rom: stua, baren, dørterskelen til Bernt. 

Vi vet ikke hvorfor de var venner, hvorfor de sluttet å være det, og dialogene minner om en blanding av Beckett og Erlend Loe. 

Forsideillustrasjonen viser en mann under lyset fra en gatelykt i mørket. 
Slik opplever jeg også romanen - en belysning av et vennskap, i scener. 
