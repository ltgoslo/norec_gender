Utfordrende
Illustrert av Fam Ekman 32 sider Pris kr. 198,- Aschehoug 

«Stor gutt» er en litt spesiell barnebok. 
Historien er fortalt på en temmelig avansert måte, der poetiske uttrykk erstatter de enkle og lett forståelige tekstene som er det man normalt støter på i en bok til barn. 

Illustrasjonene er også av en litt annen art enn det man forventer. 
De er mørke, skumle og mangler totalt det fargesprakende som gjerne er en effekt i tegninger rettet mot småfolk. 
Det er interessant at noen prøver andre virkemidler og triks enn det selvsagte. 
Og det fungerer til tider veldig bra, samtidig er det litt vanskelig å se hvem som skal ha glede av denne boken. 

Voksne vil fort bli forført av den rare og surrealistiske stemningen, men det er mindre sannsynlig at den egentlige målgruppen helt vil klare å skjønne dette. 
Gutten i bokens hovedrolle svever rundt i krysningen mellom drøm og virkelighet, der han betrakter sin «mommo» som maler madonnaer, blir med en pappa som stor sett sier «du flyter, gutt!» i svømmehallen, alt mens han er forelsket i en død jente. 

Temmelig uvant barnebok-kost, og som om ikke det var nok, så er det jommen meg banneord i teksten, svært uvanlig og ganske befriende. 
«Stor gutt» utfordrer de normale barnebokrammene, og undervurderer så definitivt ikke barna. 
Men er det noe for barn? 
