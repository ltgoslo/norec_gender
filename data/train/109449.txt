Bokanmeldelse:Herbjørg Wassmo: 
«Disse øyeblikk» 

Intens oppvekstroman under harde kår i nord, utleverende og velskrevet. 

Roman 374 sider Kr. 399,- Gyldendal 
Det bærer av sted, i Herbjørg Wassmos nye bok, gjennom årene, gjennom livet. 
Velskrevet, veldreid, hensynsløst ærlig. 

Ferden er lang og hard - fra jente i karrig barndom i Vesterålen til fullbåren forfatter i stadig fjongere omgivelser. 
«Disse øyeblikk» kalles roman på omslaget, lanseres av forlaget som selvbiografisk. 
Det er barskt gjort, av forlag og forfatter. 
Som en Tora, som en Dina, hovedskikkelser i Wassmos forfatterskap, stiger hovedpersonen fram. 
Sårbar og uendelig sterk. 
Hjerte og smerte. 

Hovedpersonen «hun» er navnløs, som alle - unntatt forfatter Simone (de Beauvoir) og dikter Sara (Lidman) - forbilder for forfatteren in spe. 
I denne lille boken kroner Wassmo sitt forfatterskap i en tett velkomponert tekst, samtidig som det hele er etisk utfordrende med sine utleveringer av mennesker på hennes vei. 
Teksten som i en stream of consciousness - en flytende bevissthets- og tankestrøm. 
Naturbeskrivelsene frapperende, Wassmo kan hav, øy, flora og fauna. 
Replikkene synger, menneskene i små intense scener driver framstillingen. 

Drømmer, angst, fantasier, graviditet og abort, utroskap, overgrep. 
«Hun» tilhører en generasjon som slet seg fram. 
Hun blir mor som jente, avbryter artium, sliter seg inn på lærerskolen - et godt yrke i de dager. 
Hun pendler og savner ungen sin. 
Hun treffer en medstudent som vil ta ansvar både for henne og ungen. 

Ekteskapet er ingen fest, der er sprit og jegerliv og hensynsløs festing, også med andre kvinner. 
Hovedpersonen selv skildres i som overkontrollert, kald, syk, avvisende overfor ektemannen som snekrer skrivepult i stue og bod for at hun skal få skrive. 
Hun publiserer og får respons. 
Men kan hun tro hun kan noe? 

Alle ressurssterke forfattere fra møblerte hjem og skrivekurs kan bøye seg i støvet for den arbeidsøkten som «hun» nedlegger, urkraften som svømmer i iskalde fjellkulper og spyr en katastrofal replikk her og der. 
«Disse øyeblikk» er i partier en fascinerende oppvekst- og utviklingsroman og i andre en ramsalt utlevering av hovedpersonen selv, av eksmann, av far og mor, av gjenkjennbare menn «hun» har hatt affærer med. 

Hva betyr denne utleverende teksten for menneskene som har stått hovedpersonen nær. 
Mange av dem lever ikke lenger, men de lever jo likevel. 
Så er det kanskje ikke tilfeldig at Gyldendal og Wassmo har stemplet boken roman. 

GURI HJELTNES 
