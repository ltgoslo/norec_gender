Stadig en gal, gal verden
Det begynner å bli noen år siden Gary Larson la ned sin fantastiske ruteserie «The Far Side» — på norsk «Larsons gale verden». 

Men de fleste av disse enruterne tåler noen repriserunder til. 
Tegningene er tidløst enkle og poengene ofte både grensesprengende absurde og vidunderlig abstrakte. 
Noen ganger er Gary Larson bare slapstickaktig morsom — som når den gamle sjømannen utfordrer dressmannen med den zeppelinertunge nesen med replikken: 

«- Nå skarru bare passe 'rei, kamerat... hvis du ikke vil ha ei diger leppe også.» 
Mens andre ganger blir du sittende og studere noen av tegningene som du studerer passasjer i Bibelen eller intrikate tekster av Bob Dylan. 

Du vet at det finnes en mening. 
Men det er ikke alltid du greier å gripe meningen. 

Årets vinterspesial inneholder også noen av Karine Haalands samtidsobservante striper og «Opus» samt mindre interessante «Fuzzy»- og «Dilbert»-striper. 
Litt mer redaksjonelt stoff om og omkring de enkelte seriene ville imidlertid ha gjort seg. 
