Smuglerruten mot EU
Asylsøkere og flyktninger har de siste tiårene blitt en betydelig befolkningsgruppe i Norge, som i resten av Europa. 

Cappelen Mange frykter at disse gruppene vil oversvømme landet vårt om vi ikke håndterer denne menneskestrømmen med hard hånd. 
Men vi vet fortsatt lite om hvem disse flyktningene er, og i den anledning er det kjærkomment at Frida Nome nå har skrevet en bok for å gi noen av dem et ansikt. 

Hun tar utgangspunkt i flyktninger fra Midtøsten, og følger smuglerruten gjennom Tyrkia på vei mot det forjettede EU. 
Leseren får møte både flyktningene selv og deres familier, men også menneskesmuglerne som lever av denne lyssky virksomheten. 

Gjennom innsiktsfulle og observante beskrivelser av de faktorene som bestemmer flyktningstrømmen i denne regionen, kaster Nome et oppklarende lys over temaet. 
Det legges ikke skjul på at mange av asylsøkerne som kommer hit, opererer med fabrikkerte historier. 
Samtidig kommer det klart frem at dette ikke nødvendigvis betyr at de ikke fortjener å få opphold her. 

Nome lanserer ingen løsninger på hvordan asylinstituttet kan bli bedre i stand til å hjelpe «dem som virkelig trenger det». 
Hennes anliggende er å åpne og nyansere en problematikk som vi vet altfor lite om, og det lykkes hun godt med. 
