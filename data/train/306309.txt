Skildrer ekstreme overgrep begått av troende muslimer
Sara Omars roman er et viktig bidrag til #metoo-kampanjen. 

«Mænd står over kvinder, fordi Allah har givet nogle fortrin fremfor andre», heter det i Koranen. 
Den tolker imamen Muhammed bokstavelig, når han med Koranen i hånd truer med å drepe fem år gamle 
Fremsk hvis hun avslører deres lille hemmelighet: 
At han voldtar henne gjentatte ganger i familiens mørke kjeller. 
Femten år senere ligger Fremsk på et sykehus i Danmark, livredd, lemlestet og under politibeskyttelse. 
Hun er drapstruet av sin far og ektemann, fordi hun har vanæret familien. 

Lemlestelser, voldtekt og drap 

Dette er handlingen i kurdisk-danske Sara Omars debutroman «Dødevaskeren». 
Den ble utgitt 30. november, og kommer på norsk til våren. 
Boka har blitt omtalt som Danmarks modigste debut, og Omar selv lever med politibeskyttelse. 

I likhet med Omar selv blir Fremsk født i nord-Irak i 1986, og kommer til Danmark som femtenåring. 
Hovedvekten er lagt til Fremsks barndom i en liten kurdisk landsby. 
Hennes far blir rasende da hun blir født. 
Hun er jente og uten verdi. 
For å beskytte henne fra den uberegnelige og voldelige faren, tar de snille besteforeldrene henne til seg. 

Tittelen er hentet fra mormoren Gawhars jobb. 
Hun er dødevasker. 
Det betyr at hun vasker de døde kroppene til landsbyens utstøtte og drepte kvinner. 

Den ene er tatt livet av fordi hun ikke var jomfru da hun giftet seg. 
Hennes far hadde voldtatt henne. 
En annen får tunge og ører skåret av, en tredje hånden skåret av, og sitt ufødte foster skåret ut av livmoren. 
Gawhar tror på en kjærlig og rettferdig Allah. 
Han finnes ikke, mener hennes ektemann Darwésh, Fremsk kjærlige og kloke morfar er zarathustri. 
Det er kurdernes gamle religion, og den holdes oppe som en lys og kjærlighetselskende tro, framfor en mørk og kvinneundertrykkende islam. 

Gassingen av Halabja 

Jevnt over er dette en svært god roman. 
De beste passasjene er skildringen fra landsbyen og lille Fremsk barndom: 
Barnets uskyld, redselen for den onde faren og den enda ondere farmoren som ønsker livet av henne, etter hvert imamen Muhammed som sirkler rundt henne. 
Hele tida har vi denne nervepirrende vissheten om at noe fryktelig vil skje. 
Dette er også en fortelling om Saddam Husseins undertrykkelse av kurderne, og Omar har blant annet lagt inn det grusomme gassangrepet på den kurdiske byen Halabja, som 16. mars 1988 drepte rundt 5000 mennesker og skadet nærmere 10000. 
Fortellingen fra dagens Danmark er mer uklar, og i partier er fortellingen vel overtydelig og unyansert. 

Fremsk er med andre ord dobbelt undertrykket, både som kurder og kvinne, og boka har likhetstrekk med de mange romanene som de senere år har kommet om krig og flukt, kvinneundertrykkelse, æresdrap, tvangsgifte og voldtekt. 

Omar skiller seg likevel ut fordi hun går så direkte til angrep på kvinneundertrykkende sider ved islam som religion, og romanen skildrer ekstreme overgrep begått av troende muslimer. 

Blant annet ved følgende sitat fra Koranen: 
«Jeres kvinder er pløiejord for jer, så gå til jeres pløiejord som I vil», som kan leses som en legalisering av voldtekt. 
Omar legger også sterke ord i munnen på bokas helt Darwésh: 
«I islam var selv mord, voldtægt og lemlæstelse gode gjerninger, hvis de var gjort på Allahs bud.» 

Næring til antislamisme 

Omar angriper med andre ord islam innenifra, og har naturlig nok blitt sammenliknet med den unge dansk-palestinske poeten og rebellen Yahya Hassan. 
Et dilemma med denne type bøker er at de gir næring til unyansert antislamisme. 
Akkurat det har blitt en debatt i Danmark. 
Selv kaller Omar «Dødevaskeren» et kampskrift, og går løs både på høyre- og venstresiden. 
Høyresiden fordi de må innse hva slags historier mange av flyktningene – spesielt kvinnene - bærer med seg. 
Venstresiden fordi hun mener de har berøringsangst for alt ved islam som kan framstå negativt. 

Hun sier det ikke er islam i seg selv hun vil til livs, men de bokstavtro muslimene, og mener islam har et skrikende behov for reform. 

#metoo-kampanjen 

Med #metoo-kampanjen er kvinneundertrykkelse et hett tema, også i Danmark. 
Overgrepene Omar skildrer er langt grovere og mer systematisert enn dem som kommer fram der, og flere danske debattanter har tatt til orde for at kampanjen må utvides til å gjelde flere enn bare vestlige hvite menn. 
Her er denne alarmerende og opprørende debuten et ekstremt viktig bidrag. 
Og den koster. 
Sara Omar sier i et intervju til Berlingske Tidende at hun vet hun risikerer livet ved å utgi boka. 
Hun mener det er verdt det, for kritikken av islam må komme fra kvinnene som selv har kjent undertrykkelsen på kroppen. 
Styrken verden har bruk for, finnes hos de muslimske kvinnene, fastslår denne modige debutanten. 
