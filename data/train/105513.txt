Bokanmeldelse:Tommy Sørbø: 
«For et vær!» 

Sjarmerende og velskrevet, men litt springende om det evinnelige været «alle snakker om, men ingen gjør noe med» 

Mark Twains berømte vittighet siteres naturligvis i kunsthistoriker og forfatter Tommy Sørbøs bredt anlagte bok om været og oss. 

Sørbø er en fin stilist og en god popularisator som fører oss gjennom så vidt store og ulike emner som været i religiøse beretninger, været i billedkunst og litteratur, værets heldige eller uhellsvangre inngripen i viktige historiske begivenheter og slag, og i mer generelle perspektiv som værets virkning på helse, kropp og humør. 

For bredt og omfattende? 

Sørbøs omfattende kunnskaper gjør fortellingene spennende; han legger inn flere anekdoter fra eget liv som også er med og gir farge til fremstillingen. 
Spørsmålet er likevel om stoffet i sum blir for bredt og omfattende. 

«Været» er et veldig stort tema, for å si det forsiktig. 
Kanskje forfatter og forlag har ønsket å lage en bok som passer for alle. 
Et strammere og mindre ambisiøst prosjekt, for eksempel om været i kunsten, kunne blitt en enda mer interessant bok. 

ARNE HUGO STØLAN 
