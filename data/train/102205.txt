Bokanmeldelse:Tom Holland: 
«I skyggen av sverdet» 

«I skyggen av sverdet» er en brannfakkel av en bok. 
Kritisk og polemisk setter Tom Holland søkelys på tilblivelsen av islam. 

Dokumentar 455 sider Kr. 399,- Gyldendal 

For muslimer er Koranen hellig, ufeilbarlig og eviggyldig. 
Derfor er det modig å underlegge islam, Koranen og Muhammed den samme kritiske tilnærming som teologer har gitt kristendommen, Bibelen og Jesus. 

Brannfaklene er mange: 
Hvor viktig var profeten Muhammed og Mekka? 
Er Koranen gitt av Allah eller sydd sammen av samtidens sammensurium av religiøse og politiske tekster? 
Er islam arabernes svar på judaismen og kristendommen? 

På hvilken måte ble islam tilpasset politiske og militære interesser? 
Hvilken rolle spilte stridende skriftlærde og mektige herskere? 

Den internasjonale mottagelsen av boken er splittet. 
Mange lovpriser den. 
Andre er kritiske til Tom Hollands fremstilling. 
Selv er jeg hverken historiker eller en lærd muslim. 
Jeg anmelder boken som leser - ikke akademiker. 

Og som leser finner jeg Hollands gjennomgang fengslende. 
Verdenshistorien har ingen fasit. 
Alt handler om å tolke, å forstå, å se de store linjer. 
Hollands bidrag er forfriskende. 

Boken handler ikke bare om islam. 
Den analyserer påvirkningen fra de romerske og persiske imperier og tematiserer islams fremvekst i kjølvannet av jødedommen og kristendommen - nettopp fordi de tre abrahamittiske religionene henger så nøye sammen. 

Boken faller lett mellom to stoler: 
For den akademiske leser er den neppe grundig nok, for den utrente leser blir den en anelse krevende. 

Men tro meg: 
Når du først blir trukket inn i Tom Hollands polemiske univers, blir du hektet. 

Oversetter Gunnar Nyquist har hatt en krevende oppgave. 
Den har han løst forbilledlig. 
