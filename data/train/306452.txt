Med klar sympati
Eggens spisse penn og karakteristikker går hardt ut over nesten alle. 

Denne boka kommer til å ligge under mange juletrær i år. 
Dommen mot Eirik Jensen for en måned siden markerer Norgeshistoriens største politiskandale, største narkotikasak og en av de lengste rettssakene. 

Til tross for en knusende dom på 21 års fengsel er mange overbevist om at politimannen er uskyldig, enda flere er genuint nysgjerrige, og dommen er anket både av Jensen og av smugleren Gjermund Cappelen. 
Det kommer altså en full ny runde i lagmannsretten. 

Dette er boka for dem som gjerne skulle vært til stede i retten – og en interessant oppsummering for oss som var der. 

Skarpe karakteristikker 

Mens vi på pressebenken har levert referater og analyser fortløpende underveis i rettssaken, har forfatter Torgrim Eggen tatt få notater, men tatt opp alt som har blitt sagt på lydbånd. 
Til boka har han snakket med enkelte andre kilder, men her er ingen store nyheter. 
Dette er først og fremst et referat av 68 dager på 304 sider. 

Forfatteren er friere enn journalistene i den forstand at Eggen og Kagge forlag ikke tar de samme etiske hensyn som oss. 
Derfor inneholder boka navn, adresser og andre detaljer som ikke er blitt gjengitt i pressen. 
Det er sikkert pikant for enkelte, men smertefullt for andre. 
Her er så vidt jeg kan se også minst ett feil navn. 

Uansett gjør Eggens personlige betraktninger og drivende språk boka verdt å lese. 

Alle som har frekventert rettssal 250 i disse månedene kan finne inngående beskrivelser av seg selv, ikke alle er like flatterende. 
Her er detaljerte observasjoner av hvordan aktor Lars Erik Alfheim ser ut som en konfirmant, forsvarer Benedict de Vibe som en aristokrat, skarpe karakteristikker av «isdronningen» Kristine Schilling fra Spesialenheten og kollegaen «tåkefyrstinnen» Guro Glærum Kleppe. 
Politiinspektør Einar Aas omtales som bavian og en apparatsjik, systemets mann. 
Også undertegnede er for ordens skyld nevnt ett sted. 

Skepsis og sympati 

Særlig misfornøyd blir nok John Christian Elden. 
Eggen beskriver hvordan forsvareren steller seg i retten på morgenen etter tilsynelatende å ha tilbrakt natta på kontoret. 

Vennskapet med en journalist blir beskrevet gjennom bilder på Facebook og antatte lekkasjer. 
Utspørringen som dårlig forberedt og lite fokusert. 
Og under prosedyren spør forfatteren seg: 
«Er dette virkelig landets dyktigste forsvarsadvokat?» 

Der Eggen er skeptisk til Elden, er han tilsvarende sympatisk innstilt til Eirik Jensen. 
Forfatteren beskriver sin egen følelse av sjokk, sorg og medlidenhet etter dommen. 
Han trodde ikke at Jensen skulle bli dømt, og tviler på om purken er skurk. 

Det bærer perspektivet i boka litt for sterkt preg av, den korrupsjonsdømte politimannen kommer nesten best ut av alle beskrivelsene. 

Men som Eggen selv avslutter: 
Fortsettelse følger. 
