Roy Jacobsens tredje bok om Ingrid Barrøy viser en fred full av løgner og fortielser
Reiser sørover for å finne sin store kjærlighet. 

Det er sommeren 1946. 
Krigen er over, også på Barrøy, denne karrige, værbitte øya langt uti havgapet, som vi har fulgt siden «De usynlige» i 2013. 
Den var en så stor suksess at Roy Jacobsen, som første nordmann, ble nominert til den prestisjetunge Man Booker-prisen. 

I oppfølgeren «Hvitt hav» (2015) redder gjennomgangsfiguren Ingrid i land en russer. 
Han er en av få overlevende, etter at de allierte bombet fangeskipet Rigel. 
Over 2500 omkom, de fleste av dem russiske, polske og serbiske krigsfanger. 

Bombingen var den største enkeltragedien i Norge under krigen. 
Likevel er den nesten ikke nevnt i historiebøkene, og det er nettopp de glemtes historie Roy Jacobsen har villet fortelle, i dette som nå blir en trilogi. 

Reiser sørover 

«Rigels øyne» spiller på åtte måneder gamle Kajas svarte blikk. 
Hun er frukten av Ingrids kjærlighetshistorie med russeren. 
Nå vil Ingrid finne sin store kjærlighet, og med Kaja på magen og sekk på ryggen, starter hun på en reise som ender i den tidligere konsentrasjonsleiren Sonderlager Mysen i sør. 

«Okkupasjonen hadde gjort folk skitne, nå vasket de seg igjen, toet sine hender», heter det et sted. 

Ingrid møter mennesker som alle synes å ha noe å skjule. 
Det er drukkenbolten av en stasjonsmester som for sikkerhets skyld hadde vært på begge sider under krigen. 
Det er partisanen Henrik, som ikke kan forsone seg med en verden som «tar feil vei, alt skrives om, det glemmes og juges, denne freden er bare løgn». 

Ordrik 

Roy Jacobsen er en ordrik forfatter, og spesielt i første halvdel kan det virke som om han fortaper seg i sine egne bilder, spesielt naturskildringene. 
Ingrid vandrer gjennom «blå fjell som likner dønninger i melkestille hav», mens «grågrønne gransøyler gir fra seg blaff av gult støv». 

Bildene er ikke dårlige, de er bare så svulstige og tallrike at de slår hverandre i hjel. 

Men etterhvert får fortellingen substans og nerve, og når jeg lukker boka, tenker jeg som jeg alltid gjør med Jacobsen: Jøss, så god han er. 
