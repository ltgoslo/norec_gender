Aktuelt årsskrift
Forfatter: 
Antologi 

Sjanger: 
Årsskrift 

Forlag: 
Christianssands Byselskab 

Det er et viktig arbeid Christianssands Byselskab gjør med å utgi sine årlige skrift med drypp fra byens historie. 
Nummeret som nylig kom ut, men som har påskriften 2013, har tre artikler knyttet til grunnlovsjubileet i år, samt en svært relevant artikkel om debatten rundt kommunesammenslåingen som ble gjennomført i 1965. 
Byselskabet skal ha honnør for å lage en så aktuell og dermed interessant utgave i år. 

Likevel er det kanskje de mindre aktuelle sakene som gjør mest inntrykk, og da særlig Knut Holts intenst følte kjærlighetserklæring til sin "barndoms grønne dal", Mosby. 
Med sterkt billedskapende metaforer viser han hvordan småsteder som Mosby gjennom sin filial av folkebiblioteket, bygdekinoen og Folkeakademiet stimulerte til fantasi og kulturell utvikling. 

Også Gunvald Opstads skisse om tegneren Vilhelm Krag er søt og både underholdende og opplysende. 
Han er en av fire bidragsytere i årsskriftet som har hatt Fædrelandsvennen som arbeidsgiver, og som nå er pensjonister. 

Som leder av den kommunale navnekomiteen har Harald Sødal en interessant redegjørelse om personene bak gatenavnene på Grim. 
Særlig var det spennende å bli kjent med den hittil ukjente entusiasten og samfunnsbyggeren Provst Lassen. 
Synd var det imidlertid at et par av personene også er omtalt i Jan Henrik Munksgaards redegjørelse om Eidsvollsmennene fra byen. 
