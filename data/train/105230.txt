Bokanmeldelse:Jojo Moyes: 
«Etter deg» 

Hun kaver med livet, Louisa Clark, etter at hennes elskede Will tok sitt liv. 
Hun er deprimert og apatisk, og livet ganske traurig. 

Med et slikt utgangspunkt er det ikke vanskelig for den britiske forfatteren Jojo Moyes å løfte fram åpninger til en ny virvlende story, etter kjempesuksessen «Et helt halvt år». 

Ja, det skal være leserne som 

har bønnfalt Moyes om å fortsette på historien om Louisa eller Lou. 
Og her er den, tykk og god, for leserskaren som er glad i underholdningsromaner som frister sine fans videre, side for side, i full fart. 

For det er ikke Nobelpris-litteratur dette, men hjerte og smerte, romantikk og atskillig komedie, for ikke å si humor. 
Men det hele bunner i sorg og dypt alvor, etter at Will Traynor, denne fascinerende mannen som satt i rullestol etter en trafikkulykke, ikke lenger så noen grunn til å leve og fikk Lou og familien til å overvære et assistert selvmord. 

Nå sitter Lou ensom, hun har arvet penger etter Will og har leilighet på Londons østkant, og en slitsom jobb på en flyplassbar. 
En kveld ramler hun full ned fra terrassen, men reddes fordi hun seiler ned i en markise og en stor solseng hos naboen. 
Skader får hun, men på beina og arbeid kommer hun igjen. 
Så ringer det på døren, og der er Jojo Moyes' ganske så enkle åpning til en ny story: en jente står utenfor og presenterer seg som Wills datter, heter Lily, og Will visste aldri at han hadde en datter. 

Dermed er vi i gang, i en forrykende historie der den 16 år gamle Lily lever i et kaos av skoleskoft, dop og dårlige venner, og Lou rives og slites om hun skal ta ansvar for Lily eller ei. 

Har du lest? 
Slik ble suksesshistorien til (Krever innlogging) 

I partier er «Etter deg» en roman som er rørende og betagende og varm og var. 
Jojo Moyes skaper et stort personalgalleri rundt Lily og Lou, Lilys steinrike mor og diverse stefedre, den flotte ambulansesykepleieren Sam, som reddet henne da hun falt fra terrassen, menneskene i sorggruppen Lou er med i. 

Her er Wills sørgende foreldre som sjokkartet får et barnebarn, samt Lous egen skakke familie, med bestefar og den ansvarsfulle søsteren, alenemoren Treena. 
Lous mor gjennomgår et feministisk opprør i denne boken, med atskillig humor og ditto utfordringer for en far som vil ha hjemmelaget lunsj på søndager og all annen service. 

Jojo Moyes' veldreide bok har ikke stor motstand i seg, det er så vi aner det kanskje kan flaske seg både for Lily – som savner familie og et normalt liv – og for Lou, som aldri tenkte det fantes kjærlighet etter Will. 

Lou slipper taket, bokstavelig talt, og tar vaklende steg mot noe nytt, med Wills siste ord in mente, «lev livet ditt og ikke kast det bort». 
Og dermed er det en klar og tydelig åpning mot en bok nummer tre om Lou. 
Bare vent. 
Inntil videre vil store leserskarer kaste seg over denne velsmurte romanen. 
