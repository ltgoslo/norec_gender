Bokanmeldelse:Gillian Flynn: 
«Flink pike» 

En genial spenningsroman om kjærlighetens vrangside. 

Krim 475 s. 
Font forlag 

Jeg kan ikke huske sist jeg leste en spenningsroman som så til de grader trollbandt meg som denne. 
Klokken halv fire om natten var det fysisk umulig for meg å lese lenger. 

Neste morgen sto jeg opp klokken åtte for å pløye gjennom de siste hundre sidene. 
Mine damer og herrer, noe slikt skjer ikke hvert femte år en gang! 

«Flink pike», eller «Gone Girl», som er dens opprinnelige tittel, har alt. 
Absolutt alt. 
Den er nesten uutholdelig spennende. 
Den har et plot og en konstruksjon så utspekulert og intrikat at jeg bare må gi meg ende over. 

Dertil kommer at boken er skrevet av en forfatter med et språk og en observasjonsevne som er helt fabelaktig. 
Og som om ikke dette kunne være nok, er den også rasende morsom. 
Det er ikke ofte jeg ler høyt av en krim, men «Flink pike» fikk meg til å skoggerle gang på gang. 

Til sammen gir dette en nesten fem hundre siders underholdningsgigant. 
Jeg vet at det høres forferdelig ut, og jeg ber om tilgivelse for at jeg setter det på papiret. 
Men dersom du bare har tenkt å lese en eneste kriminalroman dette året, så velg denne. 

I korte trekk er handlingen slik: 

Nick og Amy har vært gift i fem år. 
De lever et stille og rolig liv i en søvnig småby i Missouri. 
Men på selve bryllupsdagen forsvinner Amy sporløst. 
Og i parets villa er det tydelig spor etter en kamp på liv og død. 
Som så ofte i slike saker, faller politiets mistanke temmelig raskt på ektemannen. 
Som bedyrer sin uskyld og gjør alt for å få penset etterforskerne inn på rett spor. 

Men hei, er det ikke noe litt rart med smilet hans? 
Og hva med den forhøyede livsforsikringen? 
Og hvem andre enn han kan egentlig ha vasket bort alt blodet på kjøkkengulvet? 

Den savnede hustruen og den mistenkelige ektemannen er et kjent par innenfor kriminallitteraturen. 
Jeg har til og med lest et par riktig gode av det slaget. 
Men med «Flink pike» feier Gillian Flynn alt annet av bordet. 

Ikke bare innenfor denne nisjen av krimsjangeren, men i det hele tatt. 
Etter hvert som Flynn strammer trådene utover i handlingen, blir man nesten forferdet over den idérikdommen hun legger for dagen. 
Alvorlig blir det også når TV og sosiale medier trekkes inn som påvirkningskanaler i en moderne straffesak. 

Men først og fremst er denne boken et dypdykk i de mest skrudde delene av menneskesinnet. 
Der er det mørkt og veldig rart. 
